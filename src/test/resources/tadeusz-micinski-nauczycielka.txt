Tadeusz Miciński

Nauczycielka
…………………….………….

Fundacja FESTINA LENTE

2 września.
Otóż jestem na pensji.
Zaczynam od zapisania swych wrażeń, aby siłę ich
rozproszyć przez refleksję... Uczuciom swoim chcę dać
reprezentację, aby nagłym wybuchem rewolucji nie
zaskoczyły mnie znienacka.
Chodźcie, chodźcie moje smutki, tęsknoty,
nieokreślone marzenia — do tego niewodu, w którym
pośniecie. Taki los ryb i wszystkiego, co żyje. Więc i ta
śmieszna potrzeba, która wychodzi z serca blada, tęskna
jak Goplana i chwyta się pierwszego sznura żurawi —
zginąć musi...
Nie mogę uwierzyć, żeby na dworze panował jasny
dzień wrześniowy! Zegar mojej duszy pospieszył się i
wydzwania wichrem listopadowym żałobne pieśni,
targa gałęziami obnażonych drzew, szumi liśćmi — to
moje zwiędłe pragnienia.
Ha, ha! Nastrój cmentarnej ballady! Gotowa bym
się śmiać do rozpuku, gdybym miała przed sobą
widzów i gdyby ci widzowie mnie obchodzili... Kurtyna
zapadła, aktorka została sama i może cierpieć
swobodnie. Chciałabym głowę położyć na kolanach
twych, zmarła matko, wypłakać się i zasnąć snem

nieprzebudzonym. Bo, widzisz, jestem chora i żyć nie
chcę!
Trochę w tym wina jest mojej młodości,
Trochę tych grobów, co się w kraju mnożą,
Trochę tej wiecznej w życiu samotności...
Samotność... niegdyś mi z nią było dobrze. Prawda,
że wtedy cały świat mieściłam w sobie, a dziś świat cały
za mną pozostał. Stąd mi jest źle, smutno, tęskno.
Widać, że człowiek nie może bezkarnie z jednej
atmosfery duchowej przenosić się do drugiej, musi
przebyć chorobę gorączki, majaczenia, bezsenności,
utratę sił, apatię.
Zdaje się, że ktoś już to powiedział, zatem, że ktoś
tak czuł... Mniejsza o to. Obojętną jest mi świadomość,
że na tym świecie, gdzie nie ma już nic nowego, nawet
cierpiąc, musimy kogoś naśladować.
5 września.
Odebrałam list od Halszki.
Pisze mi, że nad Rivierą spędzają czas wśród
zieleni eukaliptusów i pomarańczy, a w noce
księżycowe kołyszą się łódką na miękkich, granatowych
falach śródmorza. Dlaczego tak szczegółowo opisuje mi
swą miłość? Konrad wydaje się jej utajonym, w
powłokę ludzką przybranym bóstwem. Śmieszne są te
młode żony: przed ślubem jeszcze zachowają pewną

zdolność krytyki i myślenia, ale potem — na długie
kilka tygodni rozlewają się w jedno jezioro upojenia i
dźwięczą monotonną kaskadą miłosnej egzaltacji.
Podobno miłość jest zręcznym fortelem natury,
dążącej do zachowania gatunku. Leon twierdzi, że w
stanie zdrowym jest to rostbef en garni, zwykłe,
czerwone mięso pod przykryciem zielonych sałat i
złotych rydzyków.
Nie chcę pisać dłużej — jestem zdenerwowana,
zacznę się przytłumiać poprawianiem kajetów.
***
Głowa mnie znów bolała silniej jeszcze niż zwykle.
Zobaczyła to nasza przełożona i powiada: „Niech pani
położy się lub wyjdzie na spacer, my tu panią
zastąpimy. Do życia pensyjnego trzeba się dopiero
przyzwyczaić… Troszkę u nas jest hałasu i gwaru.”
Troszkę gwaru! O szóstej rano budzi przeraźliwy
dzwonek, zaczyna się powtarzanie lekcji z
pensjonarkami, wszystkie siedem fortepianów i cztery
pianina zaczynają bębnić... O ósmej względna cisza —
panny wychodzą na spacer. Potem lekcje do trzeciej —
godzina spaceru, obiad — i znów korepetycje,
brzęczenie wszystkich fortepianów do dziewiątej. Ot i
teraz — w sąsiednim pokoju uczy się ktoś mazurków
Szopena, trochę dalej wygrywają etiudy Lütschga, a z
daleka dochodzą mnie zbite dźwięki kilku utworów,
granych jednocześnie… Prawdziwe piekło.

Gdy wieczorem kładę się do łóżka, doznaję
wrażenia, jakby cały pokój ze mną się kołysał, a potem
wszystko zaczyna zapadać w jakąś miękką, wełnistą
głębinę, w jakąś bezmyślność i bezczuciowość.
Zapewne sen jest przedsionkiem do czegoś
lepszego.
„Lepiej siedzieć niż stać; lepiej spać niż czuwać, a
najlepszą jest śmierć”.
***
Odebrałam list od Stefka... Mój drogi bracie — nie
zapomnę ci nigdy tego szczęścia, jakieś mi wyrządził
swoim dobrym listem! Donosi mi o swych zajęciach
uniwersyteckich, przygotowuje się do kolokwiów i w
ciągu dalszym pisze rozprawę. Ma nadzieję zdobyć
stypendium, „a wtedy, moja droga, lata uniwersyteckie
przeminą szybko i zostawią głęboką, dobrze zaoraną
bruzdę w umyśle moim... Życie na niej sadzić będzie
różne trawy i zboża, a jeśli się uda plon dobry — do
ciebie, najdroższa, będzie on należał”.
Wybacz mi, braciszku, ten mój egoizm
bezgraniczny i słabość — nie duszy, ale nerwów!
Skarżyłam się na samotność, gdy mam ciebie... O,
gdybyś wiedział, jaka jestem już spokojna i odważna.
Do pracy!
***

(W nocy). — Pensja pogrążona we śnie. W tym
samym pokoju, oddzielone parawanami, stoją łóżka
czterech małych pensjonarek. Lubię dzieci... Stefek
utrzymuje, że według Galla, mam silnie rozwinięty
gruczoł instynktu macierzyńskiego. Po co szukać
gruczołów, gdy każda kobieta ma ogólną potrzebę
kochania — ale niekoniecznie własnych dzieci, własnej
rodziny.
Dn. 22 września (w nocy).
Godzina druga. Zaczytałam się, nie spostrzegając, że tak
późno.
Miasto śpi, cisza. Otworzyłam okno i patrzyłam
długo na spadające gwiazdy.
Myślałam, ile wieków krążą w ciemności, aby na
krótką chwilę w atmosferze ziemskiej zabłysnąć,
zgasnąć — i znów szybować w bezgraniczach. Czyżby i
nasza ziemska świadomość była tylko błyskiem
chwilowym wśród olbrzymiej drogi istnienia ciemnego,
to jest nieujmowanego przez nasze zmysły?
Pytanie, jak beczka Danaid, niedające się zapełnić
rozumowaniem.
A więc oczy ściągam z nieba i patrzę na dół: ulice
szare, proste, dogmatyczne; na nich rzędami latarnie
świecą jak złote guziki w galowym mundurze.
Przeszła jakaś wystrojona dama — zdziwiłam się,
co robi o tej porze sama — na ulicy, gdy nagle podszedł

do niej jakiś mężczyzna, rozmawiali przez chwilę, a
potem znikli w bocznej uliczce.
Czy wszyscy mężczyźni są tacy? Nie sądzę —
zwierzę jest silne, ale człowiek silniejszy.
***
Nie mogę spać — wybiłam się ze snu. Wstawałam,
aby spojrzeć, jak śpią małe. Kostecka ma gorączkę,
majaczy, mówi o lalce, to znów o tatusiu, którego mama
przeklina.
Biedne dziecko! Domyślam się smutnego dramatu
w jej rodzinie.
Kiedyś jej koleżanki zaczęły opowiadać o swych
rodzicach i tęsknocie za domem. Ona milczała. Wtem
któraś zwróciła się do niej:
— Kostecka! Ty jedna z nas wszystkich jesteś
szczęśliwa, bo rodziców nie kochasz i nie tęsknisz za
nimi.
— Kłamiesz! — odparła gwałtownie. — Matkę
kocham więcej niż wy wszystkie razem swoich
rodziców.
Ach Boże, jak ona przez sen zawołała: „Nie bij
mamy!” — obudziła się...
Nareszcie ją uspokoiłam. Długo przy niej leżałam,
opowiadając fantastyczne baśnie o śpiącej królewnie,
elfach, kryształowych, podwodnych pałacach. Zasnęła z
uśmiechem i śni teraz zapewne o rozkosznych dziwach,
jakimi się roi podziemne państwo karlików.

Fantazjo, błogosławiona wróżko ludzkości, która
tworzysz cieniste ogrody i srebrne fontanny tam, gdzie
bez ciebie byłaby posępna, spalona słońcem
płaszczyzna! Potępiają cię, że dajesz tylko miraże, jak
gdyby życie również nie było mirażem, załamanym w
pryzmacie naszej duszy! Tylko, że ten pryzmat jest
czasem brudny, zamglony i daje zamiast widm
tęczowych szare płachty, a wtedy mówią: „realizm”!
Łudziciele, okłamujący siebie! Czyliż w istocie zjawisk
nie spoczywa duch, a duch czyliż nie jest harmonią? A
harmonia czy nie tworzy piękna?
A więc piękno — to właśnie najistotniejszy
realizm!
4 października.
Wątpię, czy zdołam długo wytrzymać na pensji. Nie
odstręcza mnie nawał zajęć, ale ten zgiełk ustawiczny,
rwetes czyni mnie niezdolną do myślenia, do
jakiejkolwiek poważniejszej pracy umysłowej. Mania
już do tego przywykła — jest drugi rok na pensji i
powiada, że się czuje dobrze zakonserwowaną, jak
jaszczurka w spirytusie: chodzi o to, aby nie zgnić zbyt
szybko... Od razu zaprzyjaźniłyśmy się z sobą — jest to
dziwnie sympatyczna, dzielna i prawa natura.
Wciągnęła mnie do koalicji, do której należy jeszcze
Stefka. Ta ostatnia ma lat dwadzieścia trzy, a wygląda
na trzydzieści: od lat ośmiu jest nauczycielką. Ogromna

pesymistka. Wierzy w przeznaczenie, a jako cel życia
uważa powrót do bezmiernej ciszy i niebytu.
Może to poza. Nie wierzę, aby młoda dziewczyna
mogła być zdecydowaną buddystką.
Chociaż! Być młodym — znaczy pragnąć, być
dziewczyną — znaczy być uzdolnioną do miłości, a
nauczycielka odpowiada definicji pszczoły roboczej:
jest to wyspecjalizowanie w kierunku pracy, istota
bezpłciowa.
Jakiś Francuz rokuje nam świetną przyszłość — w
cywilizacji. Prowadząc analogię dalej, mężczyznom
przypadłaby skromna, ale nie bez wagi rola — trutniów.
Niech żyją wielkie dążenia cywilizacji!
***
Klasa moja uczy się doskonale, prócz Kosteckiej.
Martwię się, tym więcej że bardzo lubię tę
dziewczynkę. Jest nad wiek swój poważna i rozwinięta,
ale nie ma najmniejszej chęci do pracy. Przyszła
wczoraj do mnie po lekcjach i usiadła na stołeczku.
Nie zwracałam na nią uwagi, zajęta poprawianiem
ćwiczeń. Nagle słyszę — Kostecka płacze.
— A toż co — pytam — sumienie dręczy
grzesznicę?
— Tak, paniusiu — odrzekła.
— A więc zabierz się do roboty, żebyś nie miała
dwójki z polskiego na cenzurze.

— Cóż ja na to poradzę, już za późno. Na jutro
zadane wypracowanie — jeszcze go nawet nie
zaczęłam.
— Moja Zosiu — powiadam — jestem pewna, że
napiszesz doskonale, tylko weź się do niego ochoczo.
Poprawisz sobie stopień i mamie nie zrobisz wielkiej
przykrości. A i mnie nie będzie smutno, gdy się
przekonam, że mam uczennicę leniwą, choć zdolną.
Wstała i nic nie mówiąc, poszła do stolika. Pisała
przez dwie godziny, wreszcie sama oderwałam ją od
pracy.
Chciałam przejrzeć, co napisała, ale nie pozwoliła.
Mówi, że się wstydzi.
Miały zadany temat: „Dlaczego dzieci powinny
kochać rodziców?”.
Temat trudny — obawiam się, czy dała sobie z nim
radę.
Jutro się to okaże.
***
Sądny dzień na pensji. I to wszystko z powodu
Kosteckiej.
Darować nie mogę, żem pozwoliła oddać
wypracowanie bez mego przejrzenia.
Zaszkodziła sobie fatalnie w opinii nauczyciela.
Ten pan sądzi, że tylko głębokie zepsucie mogło
podyktować następujące zdania: „Dziecko nie ma za co
być wdzięczne swoim rodzicom, że mu dali życie, bo o

nim nie myśleli. Należy kochać tylko matkę, która
cierpi dla dziecka, gdy ojciec się bawi”.
Nauczyciel przekreślił ćwiczenie i z oburzeniem
pokazywał przełożonej. Ta na razie nie wiedziała, co
robić.
Do głosu zostały powołane nauczycielki. Kafarska
radziła, aby Kostecką wypędzić z pensji i ogłosić w
„Kurierze” cały wypadek: „Niech publiczność wie, do
czego prowadzi złe wychowywanie dzieci!”
Pobożna Terkowska załamała ręce i wyraziła
pewność, że „dziewczyna musiała już oddawać się
diabelskim namiętnościom, gdy tak bezbożnie myśli”.
Na to Mania zapytała, czy by nie spróbować
egzorcyzmów?
Widząc, że zanosi się na ostre starcie, prosiłam
przełożonej, aby małą oddała mi pod wyłączną opiekę,
na co zgodziła się bardzo chętnie.
W ten sposób zdobyłam dziecko.
Niejedna kobieta, aby to osiągnąć, stawia na kartę
całe życie...
***
W pobliżu naszej pensji leży cichy, mało przez
publiczność odwiedzany ogród. Tam poszłam dziś z
Zosią na spacer.
Zwarte sklepienia drzew przysłaniały niebo. Na
dole w alejach było ciemno jak o zmroku w gotyckich
świątyniach.

Olbrzymi księżyc, niby rozpalona miedziana tarcza,
wschodził powoli ponad dachami domów.
Zosia była smutna czy rozmarzona. Ja myślą
również odbiegłam daleko: wspomniałam wieczory
letnie nad brzegami Rosi, która w srebrnych blaskach
księżyca błyszczy jak klinga szabli, rzucona na
kobierzec bujnych zielonych traw.
Z daleka dolatują tęskne pieśni parobków i
mołodyć.
Milkną — nastaje „święta” cisza stepów, której
równa chyba tylko na błękitnych polach Elizjum panuje,
gdzie bez szelestu duchy się prześlizgują, gdzie są
czucia bez pragnień, a marzenia bez tęsknoty. Cicho...
Tylko z nadbrzeżnych szuwarów dolatuje jakiś
nieuchwytny, metaliczny pobrzęk — to harfa stepów się
nastraja, struny jej schodzą się w mym sercu, a
rozbiegają po wszystkich kurhanach.
I zaczynają grać starą legendę przeszłości, starą
baśń o początku uroczystym i potężnym, w środku
zmieszaną przez błazeńskie dzwoneczki i gwałtownie
urwaną przez pogrzebowe dzwony. Zwykły rozwój
rzeczy ludzkich... On czuł, co się we mnie działo i
szeptał: to czasy ubiegłe, żyjmy teraźniejszością
smutniejszą, a jednak lepszą.
Brał mnie za rękę i myśli swoje puszczał wraz z
mymi — jak sokoły — pod obłoki. Łódka płynęła sama,
bez wioseł.
Cicho...

Wtem jakiś ptak wielki porwał się z nadbrzeżnych
trzcin i z jękiem pofrunął w dal jak dusza, która musi
odlatywać z miejsc ukochanych.
Zmąciła się cisza w powietrzu, zmąciły się nasze
myśli, ale nie zmąciły serca.
Bo czuliśmy nad sobą rozlanego w majestacie
natury Boga.
Więc wracaliśmy do domu, jak po modlitwie.
A teraz — może on znów płynie w cichej zatoce
Ospedaletti, lecz na ramieniu jego już inna...
Czemu istnieje pamięć rzeczy, które powinny
znikać jak sen — bez możności przypomnienia?
Zosia pociągnęła mię za rękę. Ocknęłam się z
zadumy.
— Czy paniusia gniewa się na mnie? — spytała
nieśmiało.
Na razie nie rozumiałam, co ma na myśli. Potem
odrzekłam:
— O cóż mogę się gniewać? Pisałaś, jak myślałaś,
ale myślałaś fałszywie. Za młoda jesteś, aby rozumieć te
rzeczy.
— Wszyscy mężczyźni kochają w nas tylko własną
przyjemność — szepnęła.
— Jak to — w nas?
— No, w nas — kobietach.
Struchlałam. Ta mała uważa się za kobietę i mówi
jak dojrzała w bólu czy zepsuciu istota.
— Moja Zosiu — odrzekłam szorstko — nie lubię,
gdy ktoś rezonuje o tym, co zna tylko ze słyszenia od
starszych, niezbyt mądrych przyjaciółek. Mężczyźni i

kobiety mają wzajemne obowiązki; kto się od nich
wyłamuje, jest nieuczciwy, ale takich ludzi jest mało.
— A dlaczego tyle kobiet jest uwiedzionych? —
Znikło ostatnie złudzenie, z Zosią nie można mówić jak
z dzieckiem.
Chciałam zbadać, jaka trucizna sączy się w tym
młodziutkim sercu, aby ją usunąć i duszę chorą
uzdrowić. Pomogła mi sama Zosia — zaczęła mówić
zwolna, z zastanowieniem:
— Bo widzi pani, ja to wszystko znam z
doświadczenia. Moja mama często płacze i nie sypia po
nocach. Ja wiem dlaczego: kochała i dotąd kocha
jednego pana, bardzo bogatego adwokata. To mój
ojciec. Ale ja go nie cierpię. Gdy przyjdzie do nas, ja
uciekam na podwórze. Raz nadszedł pijany, na mamę
zaczął krzyczeć, a potem bić. Wtedy ja — głos jej
przybrał oddźwięk złowrogi — porwałam nóż...
— Dziecko nieszczęsne! — krzyknęłam.
— .... I uderzyłam go w rękę. A on — nic, tylko
spojrzał na mnie dziwnie, usiadł w kącie i płakał. Ja też
się rozpłakałam i uciekłam. Gdy wieczorem wróciłam,
jego nie było, tylko mama leżała chora. Zawołała mnie i
zaczęła mówić o nim: że jest dobry, ale nieszczęśliwy;
że mamę kochał, ale ożenił się z inną i teraz tego żałuje;
że ja powinnam go kochać, jak on mnie. Chciała, abym
to przyrzekła, ale ja nie mogłam kłamać. Powiedziałam,
że jest podły. Wtedy mama się porwała i uderzyła mnie
— pierwszy raz. Ale ja mamie tego nie daruję do
śmierci.

— Zosiu! Mama twoja i bez tego jest
nieszczęśliwa; to okrucieństwo nosić w sercu żal do niej
tak długo.
— Ja też mamę kocham, bardzo kocham! I ona
mnie kocha, ale... jego więcej...
Ostatnią Wilię spędzałyśmy jak zwykle, same. Był
tylko chleb, kasza i dwa śledzie. Bo za robotę mamie
nie oddano... Mama szyje suknie i lekcje daje: uczy
języków i muzyki. Często bieda nam dokuczała. I teraz
na pensji, paniusia wie, jestem za darmo. Otóż wtedy
byłam smutna, mama chciała mnie rozbawić, ale ja nie
mogłam się śmiać. Mamie przyszło do głowy, iż to z
powodu braku słodyczy na Wilię; ubrała się i wyszła. A
mnie — ot tak było czegoś smutno. Myślałam sobie, jak
to dobrze było Panu Jezusowi w stajence obok pasterzy,
Matki Boskiej i Józefa...
Mama powróciła, niosąc w węzełku mnóstwo
pierników, orzechów i książkę: Pamiętniki Paska z
obrazkami. Dziwiłam się, skąd mama wzięła tyle
pieniędzy, ale nie chciała mi powiedzieć.
Wkrótce przyszły dzieci, które mama zaprosiła po
drodze — od pani Róży córeczka, dwóch chłopców od
praczki i jeden uczeń z gimnazjum. Bawiliśmy się
doskonale. Goście odeszli późno w nocy. I zaraz
dowiedziałam się, skąd mama wzięła pieniądze: spadła
jej chustka z głowy przy rozbieraniu i zobaczyłam, że
ma włosy obcięte... A miała ogromne, śliczne, złote, aż
do kostek. Nieraz się śmiała, że może chodzić bez
ubrania i przykrywać włosami. A teraz zrobiła się taka

brzydka, że patrzeć na nią nie mogłam. Więc zakryłam
się kołdrą i płakałam, jak nigdy, całą noc.
I wie paniusia, kiedy on przyszedł na drugi dzień,
na mamę okropnie się gniewał, nazwał ją nikczemnicą,
że włosy obcięła...
Zosia urwała, kąciki ust jej drżały. A we mnie
odżyły wspomnienia lat dziecinnych, kiedy
przywiedziona do rozpaczy trułam się zapałkami...
Matko i ojcze, lepiej wam jest w zimnym grobie niż z
sobą razem za życia!
Wzięłam Zosię w objęcia, ona płakać zaczęła i ja
od łez powstrzymać się nie mogłam.
Rodzina — ta Święta Arka Przymierza — czy nie
bywa często skrzynką Pandory, skąd wylatują
poniżenie, fałsz, brud, podłość!...

12 listopada.
Dawno nie zaglądałam do tych notatek.
Wszystko we mnie skłonne jest do milczenia, nawet
wobec siebie samej.
Na pensji życie płynie dawnym torem: wieczny
kołowrotek lekcji, spacerów, korepetycji...
Nie pytam się już, jak długo do wieczora, do
spoczynku.
Nie zastanawiam się już nad niczym, osobliwie nad
przyszłością, nie widzę jej przez to ani w czarnych, ani
różowych barwach. Czarne zostały w okresie mego

dzieciństwa — różowe... te chyba nad brzegami Rosi.
Pozostają szare, niepewne, mgliste.
Na tym tle wyrasta obowiązek. To jednak wielkie
słowo. Gwałtem utrzymuje przy życiu i powoli
uzdrawia.
Zajęcia swe spełniam bez przyjemności, ale i bez
wewnętrznego sarkania. Robię jak koń w kieracie:
poważnie, z wytężeniem, bez ustanku.
Nawet są chwile, gdy bywam zupełnie szczęśliwa.
Zdarza się to podczas zajęć z Zosią (dziewczynka
wzięła się do pracy i robi ogromne postępy) albo
podczas walnych zgromadzeń „koalicji”.
Zebrania odbywają się raz lub dwa razy na tydzień,
gdy ukończywszy zajęcia i nie czując się zbytnio
zmęczone, aby wprost iść do łóżek, schodzimy się, ja,
Stefka i Mania, na pogawędkę. Rzecz się wówczas
dzieje w małym pokoiku tapetowanym na niebiesko,
należącym do tej ostatniej. Lampa bez klosza (bo Mania
lubi pełne, jaskrawe światło) postawiona na stoliczku,
Stefka półleży na kanapie, Mania umieszcza się przy
oknie, obserwując pogodę, ja — przy fortepianie.
Czytujemy zwykle głośno jakieś poezje, ostatnio
Beniowskiego. Znamy wszystkie doskonale ten utwór,
ale każda ma w nim swoje miejsca ulubione, jak Mania
mówi: swoje febliki. Oto na przykład feblik Mani:
I sądzę najpiękniejszą z krajów
Jedną maleńką wieś, pełną ruczajów —
Pełną łąk jasnych, gdzie kwitnie wilgotna
Konwalia — pełną sosen, kalin, jodeł;

Gdzie róża polna błyszczy się samotna,
Gdzie brzoza jasnych jest kochanką źródeł —
A zaś przyczyna temu jest istotna,
Że na tych bagnach, gdzie potrzeba szczudeł,
Jam wtenczas bujał na młodości piórach,
Jasny i chmurny — jako księżyc w chmurach.
Na to Stefka odpowiada głosem smętnym:
A jednak i to minęło! — Ojczyzna
Minęła także!...
I zrywając się woła:
...A więc niech wszystko mija! Wstańcie burze!
I zwiejcie mój ślad z tej smętnej pustyni!
I moje myśli, jak łez pełne kruże,
Przechylcie — niech je próżnymi uczyni
Czas...
Pamiętam dokładnie dyskusję, jaka się wówczas
rozwinęła.
Stefka rzekła, że gdy konieczną jest rzeczą, aby
ludzie się rozradzali — dla dzieci lepiej, aby zginęły,
nim na świat przyjdą...
Boże, jaka była świetna Mania w owej chwili!
Oczy jej błyszczały, gdy gorączkowo zawołała:
— To fałsz! Życie ma wielką treść i wielkie
zadanie. Treścią jest walczyć i poznawać, celem
zwyciężać i potęgować w sobie ducha. Miłość ojczyzny,

miłość rodziny, są to etapy na wielkiej drodze
udoskonalenia.
A Stefka na to:
— Daj ci Boże szczęścia jak najwięcej, masz siły,
aby go pragnąć i osiągać, jam zbyt zmęczona.
Robiłyśmy dawniej domysły, co spowodować
mogło to przygnębienie duchowe w Stefce, lecz gdy
zagadnęłam ją, skąd pochodzi jej pesymizm i apatia, czy
może kochała bez wzajemności, odrzekła szyderczo:
— Jak człowiek dokładnie rozumie swego
bliźniego! Gdy zobaczy twarz niewesołą, zaraz
ubolewa: — Wiem, wiem, cierpisz na żołądek! — albo
— Nieszczęsny, kochasz bez wzajemności! Otóż, moja
droga, zapamiętaj sobie raz na zawsze, iż żołądek mam
w wybornym stanie, a nie dojdę nigdy do tego szczytu
obrzydliwości i głupoty, jakim jest miłość
bezwzajemna!
Nie wiem czemu, ale uczułam, jakby tępy świder
wkręcał mi się w serce.
Pożegnałam je i poszłam do siebie.
Ale zasnęłam dopiero nad ranem.
Milcz serce! Albo się strzaskaj, echowe
Narzędzie pieśni, bólu, wiecznie drżące
I obłąkane, niezaspokojone —
Uderzam ciebie w złości. — Milcz szalone!
***

Życie moje składa się z tak drobnych
wypadeczków, że nie mam co zapisywać.
Nie, nie przekracza wymierzonych relsów, chyba
maleńkie starcia z powodu jakiejś plotki. Naturalnie, nie
zwracam na nie uwagi, czasem jednak opędzam się jak
od much dokuczliwych.
Tak na przykład siedzimy kiedyś wieczorem jak
zwykle we trójkę; nagle drzwi się otwierają, Kafarska
staje w progu i mówi głosem patetycznym:
— Amelko! — zaczęła mówić do mnie po imieniu
zaraz na drugi dzień przybycia mego na pensję. —
Amelko!
Pauza.
— Co pani sobie życzy?
— Nie udawaj, że się nie domyślasz!
— Gotowam sądzić, że dziś są moje imieniny.
— Pani przełożona jest oburzona, jest strasznie
niezadowolona!
— O cóż chodzi?
— Jak to! Miałaś serce wziąć na spacer dzieci bez
kaloszy! Aby się pozaziębiały! Aby rodzice wyprawiali
nam sceny?!
— Trudno, aby się zaziębiły, gdy trzynaście stopni
ciepła na dworze, a przy tym sucho zupełnie.
— Dość, że pani przełożona nie może się uspokoić!
Powiada, że żadnej z was niepodobna zaufać w niczym,
w niczym! Spodziewała się z was prawdziwej pomocy...
— Rzecz tę wyjaśnię — rzekłam, idąc ku drzwiom.

— Cóż to! Awantury chcesz pani przełożonej
urządzać? I bez ciebie ma dosyć kłopotów! Wreszcie, ja
ci to powiedziałam w zaufaniu.
— Dziękuję za ten zaszczyt, mimo to, pozwoli
pani... — i wychodzę, zmierzając do pokoju
przełożonej.
Słowa Kafarskiej dotknęły mnie przykro — wyrzut,
choćby w jej ustach przesadzony, musiał mieć miejsce,
a czułam, że na niego nie zasługuję. Weszłam do
przełożonej i bez owijania w bawełnę pytam:
— Podobno pani jest oburzona, że dzieci wyszły na
spacer bez kaloszy?
— Ani mi to w głowie było.
— Tak? Bo mówiono, że pani jest strasznie
niezadowolona, więc chciałam się usprawiedliwić...
— Ale cóż znowu! Że też nic u nas powiedzieć nie
można, aby przekręconym nie było! Gniewałam się na
służące, bo panienkom kaloszy nie wycierają — oto
wszystko.
Porozmawiałyśmy przez chwilę bardzo serdecznie i
wyszłam.
Wracam z tryumfującą miną — Stefka palcem
pokazuje na sąsiednie uchylone drzwi na znak, że siedzi
tam Kafarska.
Ale ja nie zwracam na ostrzeżenie uwagi i
powiadam:
— Cała sprawa powstała z tego powodu, że pewne
osoby nie trzymają się nauki Chrystusa, aby gdy tak —
mówić: tak, gdy nie, mówić: nie.

Dlaczego Kafarska ciągle kopie pode mną dołki?
Mania twierdzi, że pochodzi to z dwu zbrodni, jakie na
mnie ciążą: po pierwsze — jestem młoda; po drugie —
przełożona używa mnie do czynności
administracyjnych, których ster dotąd spoczywał w ręku
Kafarskiej.

12 grudnia.
Do koalicji naszej wciągnęłyśmy panią Courbet. Jest to
piękna, wspaniałej postawy Francuzka, lat trzydziestu,
żywa, wesoła, sympatyczna, ale z bziczkami. Na
wakacje jeździ do rodziców mieszkających w Paryżu,
od których wraca wyelegantowana jak primadonna.
Powoli wstążki odpadają, koronki się obrywają, na
jasnych materiach występują plamy... pani Courbet nie
zwraca najmniejszej uwagi. Słusznie bowiem twierdzi,
że człowiek zdobi suknię.
Dopiero wpływy atmosferyczne zwracają jej uwagę
na zewnętrzną powłokę i wtedy wykazuje wielką
pomysłowość.
Na przykład, zbliża się jesień — pani Courbet ma
tylko wspaniałe letnie palto z wakacji. Ale podkłada
pod nie kawał sukna, w kwadrans zszywa białymi nićmi
i zadowolona powiada:
— Tout est fini — tout est bien!
I rzeczywiście, na zewnątrz taki strój wygląda
wcale przyzwoicie.

Ale nadchodzi zima — pomysłowość pani Courbet
okazuje się niewyczerpana. Odpruwa w kącie
podszewkę, podtyka pod nią olbrzymi płat waty...
zszywa kilku ściegami... i znów tout est bien!
Jest niezwykła we wszystkim; szkoda tylko, że wie
o tym i pragnie swą oryginalność podtrzymywać.
Odżywia się tylko raz na dzień, smażąc befsztyk na
maszynce. Do tego zjada dużą miskę sałaty i wypija
dwie butelki piwa. Wieczorem wchłania szklankę
mocnej, czarnej kawy.
Mimo tych dziwactw panią Courbet da się lubić.
Serce ma złote. Nigdy nie ma pieniędzy, bo jeśli nie
straci na fatałaszki, oddaje pogorzelcom albo na
szpitale.
Pani przełożona lubi ją i ceni, gdyż nauczycielka z
niej wyśmienita, uczennice za nią przepadają; za to ogół
nauczycielek nienawidzi. Pełno krąży o niej plotek i to
bardzo złośliwych. Tyle tylko wiadomo, z czym się nie
kryje, że jest rozwódką, że mąż, będący adwokatem w
Nantes, stracił cały jej majątek, i że podczas wakacji
przyjeżdża do niego na miesiąc. Dłużej wytrzymać nie
może, bo zbyt zaczynają się kłócić. Z tym wszystkim
kocha go bardzo. Mąż nadsyła jej od czasu do czasu
pudło kwiatów lub owoców. Niedawno nadszedł
olbrzymi kosz z południowymi owocami, ale.. z Nicei.
Pani Courbet urządziła wspaniałą ucztę dla
nauczycielek i pensjonarek. Jedna tylko Terkowska nie
chciała jeść — tak była oburzona „bezczelnością
Francuzicy”. Kafarska mniej była skrupulatną — jadła,
ale za to obgadywała biedną Courbet... jak ostatnią

ladacznicę. Dowiedziała się o tym delikwentka,
wściekła biegała po pensji, szukając Kafarskiej, znalazła
ją w salonie, zwymyślała wobec przełożonej i paru pań
obcych, a wtedy wróciła do nas, tryumfując, że „zmyła
głowę diabłu”.
Wieczorami, gdy się schodzimy, bawi nas
gawędami ze swego życia, w których rzeczywistość i
kłamstwa tak się mieszają, że niepodobna ich od siebie
odróżnić. Na przykład opowiada, że jadąc do Paryża,
poznała się w Berlinie z jakimś studentem, który jechał
w tę samą stronę. Rozmawiali volapückiem, pomagając
sobie migami, bo ona nie znała niemieckiego, a on
francuskiego. Po drodze zwiedzili Monachium,
zajechali do Szwajcarii, wdrapywali się na szczyty gór...
Zaczęłyśmy się śmiać, mówiąc, że już zbyt blaguje,
do nieprzyzwoitości.
Ale pani Courbet się oburzyła.
— Nie wierzycie? Zaraz wam dowiodę... Pisywał
do mnie przez czas jakiś listy, których nie czytałam, bo
są po niemiecku, ale wam pokażę, byście mi je
przetłumaczyły.
Wyleciała z pokoju, za chwilę przyniosła parę
listów, z których jeden był... rachunkiem za kapelusz,
kupiony w Lipsku i niezapłacony, drugi... jego
powtórzeniem w ostrzejszej formie, trzeci... wprost
zwymyślaniem.
Omal nas śmiech nie udusił.
Pani Courbet nie chciała nam wierzyć, złapała
słownik, przetłumaczyła... i rzeczywiście przypomniała
sobie, że w Lipsku kupiła kapelusz, nie miała przy sobie

pieniędzy, obiecała odesłać z hotelu, zapomniała, ale w
czasie gawędy z modniarką wspomniała, że jest na
pensji w Warszawie — i stąd owe ścigające ją listy.
Śmiała się okropnie z wymysłów; odpisała bardzo
grzecznie z wyjaśnieniem i odesłała pieniądze.
Takich kawałków pani Courbet miewamy dużo.
***
Najciekawszym typem wśród nauczycieli naszych
jest pan Staszecki. Dość jeszcze młody, a już otoczony
całym szwadronem starokawalerskich wdzięków:
pedant, zgryźliwy, surowy dla uczennic, względem nas
uszczypliwy. A mimo to lubimy go wszystkie bardzo.
Uczennice nadto boją się go okropnie.
Kiedyś asystowałam na lekcji w szóstej klasie i
byłam świadkiem następującej sceny:
Uczennica wyrwana nie umie lekcji.
— Szkoda, że panna lekcjami tak się nie zajmuje —
prawi Staszecki — jak strojem. Gdyby panna połowę
tego czasu poświęciła na przygotowanie matematyki, co
na rurkowanie loczków, pewno nie bąkałaby pod nosem
takich nonsensów.
Obrażona „panna” idzie na miejsce.
— Bo nie myślcie, moje panny — zwraca się
Staszecki już do klasy całej — żeby nie była wam
potrzebna znajomość matematyki, choć młodzieńcy z
klasy ósmej i prawnicy z pierwszego roku mówią z
wami o czym innym niż o twierdzeniach Pitagorasa.

Chodzi o to, abyście panny raz przestały rachować na
laury kapitolińskie!
Innym razem pierwsza uczennica podpowiada
koleżankom mimo uwag i próśb Staszeckiego. Wreszcie
Staszecki wstaje i powiada:
— Łudziłem się długo, że do panny Borkowskiej
można mówić jak do człowieka. Gdyby panna była
chłopcem, zapisałbym na cztery godziny do kozy. Ale
że panna jest istotą uprzywilejowaną i do tego może już
na wydaniu, postawię pannę do kąta, jeśli
podpowiadanie się powtórzy.
Perora poskutkowała, Borkowska milczała odtąd
jak zaklęta.
Lubię rozmawiać ze Staszeckim.
Bardzo inteligentny i oczytany, ale pesymista.
Dobrana byłaby para ze Stefką.
A jednak, gdy Stefka zacznie pesymizować, prosi,
by przestała, bo mu działa na nerwy.
Kiedyś radziłyśmy, aby się ożenił.
Odparł, że się boi czarów Kirke.
— Chociaż z drugiej strony — dodał — lękam się
przekonać, że nie mam już nic do stracenia.
Dlaczego taki zgorzkniały?
Kafarska zaczęła Mani tłumaczyć to na swój
sposób, ale ta poradziła wykopać dołek, jak się to dzieje
w bajce o Midasie, i tam złożyć zajmującą tajemnicę.

17 grudnia.
Zbliża się Boże Narodzenie — roboty mnóstwo, sesje,
pisanie cenzur, zestawianie rachunków dla rodziców.
Życie podobno jest walką, na pensji rejwachem.
Nauczycielki biegają jak opętane, uczennice
niezmiernie gadatliwe, tłoczą się po wszystkich
korytarzach, unikając starannie klas i miejsc
oficjalnych. Odbywa się na wielką skalę znoszenie
kwiatów, którymi obdarowane nauczycielki zapychają
wszystkie wazoniki, szklanki, flaszki.
Gdy Mania niektórym paniom zwróciła uwagę, że
nie wypada przed rozdaniem cenzur cośkolwiek
przyjmować — odrzekły obrażone, że nie są tak źle
wychowane, aby miały gardzić ofiarą kochających je
dziewczątek.
Nie brak epizodów humorystycznych. Siedzą w
jakiejś bocznej klasie dwie nauczycielki, od godziny
pilnie zajęte rozmową. Wtem wbiega uczennica i
powiada, że idzie pani przełożona. Zrywają się obie,
jedna ucieka, druga, to jest Kafarska, biegnie na
spotkanie przełożonej, rozpychając wszystkich po
drodze, hałasując i gniewając się na uczennice.
W korytarzu spotyka przełożoną, nie zatrzymuje
się, pędzi jak kula, wołając:
— Przepraszam, przepraszam — nie mam ani
chwili czasu.
Przełożona z podziwem zwraca się do Stefki, która
obserwowała całą scenę:

— Boże, jak ta Kafarska pracuje! Może jest za
energiczna, ale nieoceniona, nieoceniona...
Nasza przełożona jest osobą niesłychanej zacności.
Zewnętrznie trochę onieśmielająca swą powagą i
stanowczością, w chwilach nieurzędowych jest szczera,
prosta, niewymuszona. Twarz ma ascetycznie chudą,
całą postać wyschłą, szczupłą, powiewną. Tylko w
wielkich czarnych oczach pali się energia i zapał
niezwalczony. Podobno kochała jakiegoś profesora
uniwersytetu, ale nie wyszła za mąż, aby móc
swobodnie i całkowicie oddać się prowadzeniu pensji.
Obowiązki swe spełnia z takim poświęceniem,
energią i sumiennością, że patrząc na nią, zapomina się
o wszystkich dolegliwościach życia nauczycielskiego.
Po skończenia zajęć, nieraz do późnej nocy pracuje
jeszcze nad sobą; to też posiada szeroką i gruntowną
wiedzę.
Odznacza się przy tym wielkim taktem i
umiejętnością zastosowania się do umysłu, z którym ma
do czynienia. Gdy uczennica popełni jakieś znaczne
wykroczenie, idzie na niebieską kanapkę. To znaczy, że
przełożona woła do swego pokoju o niebieskim obiciu i
niebieskich sprzętach i długo, poważnie z nią rozmawia.
Uczennica wychodzi spłakana, przez kilka dni jest
zamyślona i prawie zawsze zmienia swe postępowanie
na nienaganne.
***

Od dwóch dni cisza panuje. Pensjonarki się
rozjechały, nauczycielki również. Kilka tylko osób, jak
niedobitki armii, snuje się po rozległem mieszkaniu,
złożonym z dwudziestu sześciu pokojów.
Mania wyjechała na święta do domu.
Zostałyśmy same ze Stefką.
Wydaje się, jakby nas kto umieścił w pudełku z
watą — taka cisza, miękkość, brak zwykłych
szturchańców.
Budzimy się jak młynarze, gdy woda huczeć
przestała.
Budzimy się — do czego? Do rozmyślań?
Nie, lepiej nas nie budźcie!
Toteż śpimy zwykle do dziesiątej, czytamy po
całych dniach, trochę odwiedzamy znajomych.
Cokolwiek robić, aby tylko nie zgnić
przedwcześnie, jak Mania powiada.
***
Dziś chodziłam na przechadzkę ze Stefką i jej
znajomym, studentem medycyny. Uchodzi za jednego z
bardziej inteligentnych i ma opinię „czynnego”. Jest w
wieku Stefki i myślę, że może będzie coś z ich ciepłych
spojrzeń.
Mówiliśmy o pewnym maleństwie, gdzie mąż noc
ślubną przepił w restauracji i z płaczem skarżył się
przyjaciołom, że złamał sobie życie. Student twierdził,
jakoby obecnie małżeństwo stawało się coraz większą
trudnością dla ludzi inteligentnych, gdyż aby dwie

osoby mogły zdecydować się żyć ze sobą na zawsze,
muszą wprzód poznać się w pożyciu wspólnym.
Dawniej było co innego: żądano posagu i pięknej
twarzy, dziś... kobiety człowieka. Ale, aby człowieka
poznać, trzeba go widzieć w różnych okolicznościach
itp.
Słysząc te doktryny, uśmiechnęłam się gorzko.
Dziwna rzecz! Mężczyzna jest albo naiwny, albo
cyniczny — miary złotej nie zna.
— Z czego się pani śmieje? — zapytała
dwudziestotrzyletnia, w mundur przybrana powaga.
— Z pańskiej teorii prób, z których mężczyzna
zawsze wychodziłby zawiedziony, a kobieta nawet
nazwać by się nie mogła uwiedzioną.
— Właśnie chodzi o to, aby nie było kobiet
uwiedzionych — odparł żywo.
— Chodzi o coś więcej — odrzekłam — aby w
razie nieszczęśliwej pomyłki, tak zwykłej u was, na
kobietę nie spadał cały ciężar obowiązków i pogardy.
Masz pan na to sposób?
Student zaczął tak szeroko rozprawiać o podłości
ustroju obecnego, o tym że trzeba zburzyć wszystko,
aby od początku wszystko lepiej zbudować, że już nie
odzywałam się więcej.
Ten człowiek jest obecnie w okresie roku 1793, za
lat dwa będzie tworzył rewolucję mieszczańską, za
cztery... będzie przystawał do wszystkich partii, które
mu zapewnią spokojne trawienie i możność używania
szlachetnych rozrywek w rodzaju winta.

Kładłam się już do snu, gdy weszła Stefka, stanęła
przy oknie, przez które zaglądał księżyc, i
zadeklamowała przepiękny ustęp z Pana Tadeusza:
Nareszcie księżyc srebrną pochodnię zamęcił.
Wyszedł z boru i niebo i ziemię oświecił.
One teraz, z pomroku odkryte w połowie,
Drzemały obok siebie, jako małżonkowie
Szczęśliwi: niebo w czyste objęło ramiona
Ziemi pierś, co księżycem świeci posrebrzona...
Zaczęłam żartować ze Stefki i jej buddyzmu.
Zawstydziła się, potem rzekła:
— Może byłoby życie lepsze, gdyby więcej było
śmiałości iść za swymi pragnieniami.
— Ale nie buddystycznymi?
— Moja droga — odparła — najgłupsza miłość
więcej ma wszechświatowego rozumu niż
najmądrzejszy buddyzm.
Mówiła to z tak głębokim przekonaniem, iż
zadałam sobie pytanie, azali nie mają słuszności ci,
którzy jako istotne powołanie kobiety uważają ideał
Lukrecji i Penelopy: domi sedit, lanam fecit.
Ba, łatwo stawać pod takim sztandarem, gdy kto
należy do klubu wzajemnej adoracji. Tylko, że na
przykład ja nie mam w perspektywie nawet studenta!
Stąd muszę wierzyć w znaczenie staropanieństwa dla
wieku pięćdziesiątego i pogardzać tym, który tak dobrze
rymuje z wężem.

Udaje mi się to do pewnego stopnia; pierwsza
oznaka: niedbanie o swą powierzchowność. Niedawno
poszłam do fotografa, aby rozdać swe podobizny
uczennicom, które o to prosiły. Gdy zaś ten pan
powiedział mi komplement o mojej niby
„fenomenalnej” piękności i prosił o pozwolenie
wystawienia fotografii, przyjęłam to tak obojętnie, jak
gdyby mówiono o moich trzewikach.
Cóż z tego, choćbym była ładna? Dopiero wtedy
cenimy ów dar natury, gdy możemy złożyć w upominku
temu, któremu dajemy wszystko i od którego żądamy
wszystkiego.
***
W nocy.
Dzieje się ze mną coś niezwykłego. Oto siedzę
sama w pustej klasie, a zerwałam się z łóżka. Nie mogę
spać.
Ścigają mnie wizje...
W liliowym przedświcie pogrążona górska dolina.
Ciemna zieleń oliwek i jasna pomarańczy odbija
harmonijnie od fioletowych skał. Strumienie błękitnymi
wstęgami spadają po kamieniach.
Na wzgórzu bieleją śnieżne kolumny greckiej
świątyni.
Do niej zmierza w pląsach rzesza Nimf i Panów —
w rękach szkliste grona winogradu, na czołach wieńce
róż.

Wóz purpurowy ciągną bachantki, na nim — o
marmurowych kształtach i granatowych oczach, stoi
bóg.
Skinął ręką i cała dolina napełnia się hymnem
radości i upojenia.
Wtem cisza... Każdy spogląda zachwycony, z
palcem na ustach, aby nie spłoszyć cudownego
zjawiska, które odbywa się co dnia przed oczyma
śmiertelnych: Z lazurowo-szmaragdowej toni morza
wybiega różowa dziewicza postać i biegnie po
kryształowym sklepieniu, otoczona złocistymi
towarzyszkami. Zaczynają igrać i pląsać, lekkie jak
łabędzie puchy.
Nagle wszczyna się popłoch: złote Charity zostają
chwilę w niepewności, potem rozbiegają się jak stado
gołębi: na widnokręgu nieba ukazuje się olśniewająco
jasny Helios. Spostrzega różową, przejrzystą postać
Jutrzenki i biegnie ku niej.
Ta blednieje z obawy i spiesznie zarzuca na siebie
szatę srebrem tkaną — ucieka, ale Helios zdąża prędzej
— chwyta ją — ona umiera w objęciach...
O, gdyby Zorzą być na chwilę i w blaskach miłości
zaniknąć!...
Rzucam pióro, chcę myśl czymś rozerwać, wstyd
mi siebie samej. Będę czytała Iliadę:
Ziemia od razu pod nimi zielenią pokryła się
świeżą, Hiacyntami zakwitła, szafranem i koniczynami,
Bujne i miękkie się łoże usłało z trawy i kwiatków. Na
nim legli oboje świetlistym okryci obłokiem,
Złotopromiennym; a rosy kropelki rzęsisto padały....

***
Aż się przeraziłam, przeczytawszy słowa wczoraj
pisane. Chciałam tę kartkę wydrzeć, ale niech raczej
widnieje, jako ostrzeżenie przed sobą samą.
Są namiętności, które przytłumiane z dnia na dzień
wybuchają z siłą niezwalczoną i wołają na głos cały:
„Krwi i ciała!”. Wtedy my za obronę mamy wspaniały,
komunałami tapetowany parawan cnoty. Chowamy się
zań — i wszystko jest w porządku.
A te noce bezsenne, te pragnienia wysuszające,
ukrywane, jak zbrodnie!...
I to ma być tryumf ducha?
„Oddajcie ciału, co jest cielesnego, a co jest
boskiego — Bogu!”

1 stycznia.
Coś między nimi zaszło. Halszka skarży się na
niestałość rzeczy ludzkich, a on, w liście osobno
pisanym do mnie, powiada, że żona jego jest ideałem
dobroci, ale on jej niegodzien; pracuje nad powieścią i
często w zmroku wieczornym marzy o chwilach,
spędzonych w Harasimówce...
Czemu on to wszystko przypomina?
Dlaczego grubym narzędziem dotyka rany, świeżo
zagojonej? Czyżby udawał, że nie domyśla się niczego?

A w takim razie, co znaczyły słowa na pożegnaniu
wyrzeczone:
„Daruj mi krzywdę, jaką ci wyrządziłem”.
Ja żalu do niego nigdy nie miałam, ale dlaczego
nawiązuje nici dawno potargane?
Pisze, że mu smutno na obczyźnie, a do kraju
wracać się lęka — tam spotka widmo utraconego
szczęścia...
Frazes czy może coś więcej? Jak gdyby mogło być,
jak gdyby nie hańbą było coś więcej!
Odpisałam obojgu bardzo serdecznie, radząc, aby
wracali do kraju, zajęli się pracą określoną.
Tyle pola, czekającego dopiero na siewcę i oracza!
A praca tęczą osnuje ich miłość...
***
Stefek pisuje do mnie bardzo rzadko. Powiada, że
woli o mnie myśleć lub pracować nad czymś z myślą o
mnie, niż recytować suche sprawozdania o swym
zdrowiu, zawsze dobrem, o stanie budżetu, nie tyle
kwitnącym, ile pełnym nadziei, o zajęciach, będących
układaniem cegiełek jednych na drugie i wypadaniem
tych, które są na dole, w miarę, jak się mnożą te, które
są na górze.
— W ten sposób — powiada — nadkładam
dolnymi kawałkami drabiny części górne — i szturmuję
do nieba.
A gdy ma się zwalić ta budowla, oby się zawaliła
przynajmniej z wysoka!

Stefek jest to umysł żywy i dzielny, ale posiadający
za mało równowagi w swych ambicjach.
***
Co to ma znaczyć? Czyżby sarkazm leżał w naturze
stosunków ludzkich?
Czy życie musi być pogonią za błędnymi ognikami,
wiodącymi na moczary?
Chciałabym wyjść na ulicę i śmiać się ludziom w
oczy: jak okropnie zabawne są te figurki o maleńkich
wewnątrz sprężynkach i szkle na oczach,
powiększającym ich charłactwa do rozmiarów
bohaterstwa, ich słabość do tragedii, ich nieudolność do
potężnych wyroków fatalizmu...
***
Sprawa czysta jak łza.
Były zaklęcia, były marzenia, były ciche rozmowy
sam na sam; były poezje, były kwiaty, były długie
uściski — a potem ślub z inną. Mija pół roku: dla jednej
strony słodycze miłości i rozkoszne kołysanki na falach
lazurowego morza; dla drugiej — cmentarne dzwony w
duszy, stłumiony jęk ucisku i bólu, nareszcie —
kosztem okropnym — przełamanie się, zdobycie prawa
dla szacunku samej siebie, ukojenie i ciszy trochę.
Ale na gładką powierzchnię zatoki pada skała i
tworzy się wir, ciągnący do dna, zawrotny,
skrytobójczy...

Ostatnia scena dramoletu:
Zjawia się Oniegin, który spostrzegł, że uczucia
swe wysłał pod mylnym adresem. Teraz dopiero widzi,
że jego marzenia, jego tęcze, jego sny złote, jego
girlandy duchowe, wszystkie zmierzały do tej
pominiętej. Ale złość ludzka! Straszna omyłka! Posępne
przeznaczenie!...
O człowieku! Choćby wszystko było stracone —
ocal przynajmniej swą godność!
***
Dziś mogę myśleć o tym spokojnie.
Najwięcej żal mi Halszki. Ona tak kocha, tak cierpi
nad tym, czego jeszcze nie rozumie dobrze, ale
przeczuwa i trwoży się — biedna. Czasem doznaję
wrażenia, jak gdybym klęczała u stóp białego
marmurowego krzyża i modliła się do Tego, pełnego
miłości, aby im szczęścia nie odejmował.
Nie daj, Panie, abym ja była zarzewiem, które dom
ich podpali i w popiół obróci!
***
Otrzymałam list znów od niego. Pisze, że wraca do
kraju, bo tu tylko może być szczęśliwy. Jak to... sam?
Nez żony?
Może to i dobrze — rozetnę od razu ten wrzód!

10 stycznia.
Odwiedził mnie Staszecki. Byłam mu niezmiernie rada,
z czym nie starałam się nawet ukrywać. Ogromnie cenię
przyjaźń tego człowieka. Mówiliśmy długo o naszych
zajęciach. Nie spodziewałam się, żeby ten chłodny na
pozór człowiek tyle duszy kładł w to smutne,
niewdzięczne nauczycielstwo. Do życia wiąże go
jedynie nadzieja przyczynienia się, aby następne
pokolenie było szlachetniejsze i dzielniejsze.
Mówi zwykle bardzo spokojnie, lecz pod tym
spokojem gorzeje wielki płomień. Kto by myślał, że ten
Heine tak kocha ludzi!
Nigdy Staszecki nie wydał mi się tak czcigodnym.
Nie mówię: sympatycznym, bo jest to zbyt liche i
oklepane słowo, zbyt ogólnikowe, aby coś mogło
określać.
Człowiek, który cierpi, męczy się życiem a mimo to
żyje i walczy dla dobra innych — wzbudza cześć.
Na pożegnanie prosił, bym coś zagrała. Wybrałam
Tannhäusera, choć Wagner źle wychodzi na fortepianie.
Ale czułam się tak silną, że chciałam potężnymi
dźwiękami wyrazić tryumfującą harmonię w mym
sercu... A potem przeszłam do sonaty brylantowej.
Gdym skończyła, rzekł:
— Kobieta, która nie umie grać, ma pół duszy,
przynajmniej w oczach mężczyzny.
— Widać, że Mahomet nie znał kobiet grających.

— Niestety! — odrzekł Staszecki tak poważnie, jak
gdyby znajomościami Mahometa straszliwie się
interesował.
***
Dziś lub jutro spodziewam się jego przyjazdu.
Jestem spokojna i zimna.
Myślę, co zrobiłabym na miejscu Halszki,
dowiedziawszy się o wszystkim.
Może przecierpiałabym skrycie, gdybym tylko
kochała tego człowieka nerwami, pożądaniami; lecz
gdybym go nadto szanowała, zerwałabym wszystkie
nici...
Kobiety często nie robią tego przez wzgląd na
dzieci. Nie pomyślą, że z dzieci tych wyrastać będą...
Zosie.
Fałsz i nikczemność nie mogą służyć za budulec do
szczęścia rodzinnego... Belkę przegniłą należy
zawczasu odrzucać precz, aby nie nastąpiło zawalenie i
nie przygniotło wszystkich...
(Późniejszy dopisek: Jakobinizm emancypacji!
Kobieta powinna uzdrawiać, nie dobijać, restaurować,
nie burzyć).
***
Grałam dziś długo i po paru godzinach wstałam tak
zdenerwowana, iż musiałam się położyć.

Jestem w dziwnym usposobieniu, niby spokojna,
ale bez zdrowia wewnętrznego.
Pali mnie gorycz i targa szyderstwo, a z teru
wszystkim...
Z tym wszystkim — ja go kocham.
To takie proste, jak nóż wbity w serce.
***
Był znów Staszecki. Ten człowiek przeczuwa, że ze
mną zachodzi coś niezwykłego, bo dziwnie na mnie
spoglądał, a przy pożegnaniu rzekł:
— Spokoju, panno Amelio! Przede wszystkim
niech pani nie rządzi się wyobraźnią — to piękna droga
do zaczarowanych krain, ale w życiu praktycznym
zaprowadza nas często tam, gdzie rozum wyjścia nie
widzi, a serce zbawienia nie czeka.
Mój zacny przyjacielu! Rozumiem — chciałeś
powiedzieć: tyle jest w życiu ważnych i wielkich
rzeczy, że marnością jest, wchodząc na góry, nie móc
się oderwać od jakiegoś zdeptanego kwiatka...
Ale co zrobić, gdy ogarniają halucynacje i zdaje się,
że ten kwiatek — to właśnie góra, od której istność
nasza zależy, a może innych...
Kwiatek wydaje się czarodziejem o niesłychanej
potędze, talizmanem, który jedynie otoczyć nas może
zapachem, ukołysać i uśpić...
Lękam się, lękam, lękam tego zdeptanego kwiatka!

Dn. 9 stycznia.
A więc już — po wszystkim!
Przyjechał... i widziałam go. Było to przed kilku
godzinami — lokaj mi oznajmił, że jakiś pan czeka na
mnie w salonie.
W pierwszej chwili doznałam zawrotu głowy.
Chciałam go nie przyjąć, ale pomyślałam, że złoży to na
karb mojej obawy. Spojrzałam na portret matki — i
wyszłam.
Na chwilę przed otworzeniem drzwi do salonu
stanął mi przed oczyma: czuły, nadskakujący,
poetycznie blady, pełen słów pieszczotliwych, gotowy
ramieniem otoczyć i z pobłażliwie tryumfującym
uśmiechem całować...
Zaśmiałam się w duszy i otworzyłam drzwi.
Przywitałam go uprzejmie, ale chłodno, dopytując o
żonę i zajęcia.
On z początku mówił z ożywieniem, potem zaczął
się mieszać, zająknął parę razy i zamilkł. Przyglądałam
mu się bacznie. Musiał być zmęczony podróżą, gdyż
wyglądał nadzwyczaj blado, oczy świeciły gorączkowo.
Ruchy miał nerwowe, czasem drżał.
Czułam, że ode mnie zależy utrzymać spokój i
równowagę.
On parę razy próbował zejść na rozmowę o
przeszłości, ja za każdym razem zmieniałam temat.
Wreszcie wstał i rzekł:
— Pani musi mną bardzo pogardzać?

— Bynajmniej — odrzekłam — na pogardę
zasługują tylko ci, którzy nie spełniają zaciągniętych
zobowiązań.
— Podajesz mi pani zręcznie truciznę. Bo trucizną
dla mnie jest prawda. Jestem nikczemny, ale pani jesteś
zbyt surowa dla ludzkiej nędzy...
— Surową nie mam być prawa...
— Lecz gdybyś miała, zostałbym napiętnowany
pod pręgierzem jej moralności. Widzisz pani, wiem
wszystko... a jednak przyszedłem.
— Po co? — spytałam cicho.
— Aby z ust pani usłyszeć dla siebie słowa
potępienia i wzgardy... a wtedy postąpić, jak należy.
Nie wiedziałam, co znaczą te słowa. Zdawało mi
się, że chce bodźca do zerwania wszelkich dawnych
wspomnień. Więc rzekłam:
— Będziesz pan miał cały mój szacunek, gdy
zrobisz szczęśliwą swą żonę.
— A poza tym będę dla pani zupełnie obcy?
— Owszem, przyjaźń dla pana żywiłam zawsze.
— Tylko przyjaźń?
— I nadzieję, że uczciwy człowiek spełni to, co do
niego należy.
— Pani myślisz o przeszłości... ja ci się z niej
wytłumaczę...
— Przeciwnie, mówię o pańskiej teraźniejszości. W
tym co minęło, nie widzę nic godnego uwagi.
Milczał, potem głuchym głosem powiedział:
— Bądź pani w życia szczęśliwa i wybacz, jeślim
choćby przez chwilę stanął na twej drodze.

— I ja życzę wam obojgu szczęścia — odrzekłam
zmieszana.
Gdy wyszedł, stałam przy drzwiach i nie wiem,
dlaczego, zaczęłam płakać.
Teraz mi jest lżej, prawie zupełnie dobrze.
Staczałam się w przepaść, lecz na jej brzegu nagle mnie
coś wstrzymało. Może to ty, matko, patrząca na mnie
tak łagodnie i tak poważnie i tak smutno... uchroniłaś
mnie przed swoim losem. A przez to zbawiłaś i tych
dwoje...
***
Pracowałam dziś dużo od samego rana. Chciałam
się rozerwać pracą i udało mi się to w zupełności.
Trochę jestem dziś — jak Stefka mówi —
mistyczna. To prawda, doznaję wrażenia ulgi po
dźwiganiu ciężkiego kamienia, ciszy, po wewnętrznym
zgiełku i zamieszaniu.
Mam przed sobą widok jakiejś przestrzeni wielkiej,
na której samotnie się wznoszą skały, mchem zielonym
i niebieskimi pleśniami pokryte; głogi, rosną w
załamach, ptaszęta ćwierkają, źródło, szemrząc
wypływa z pod kamienia, a ja po długiej na piaskach
podróży, spoczywam w cieniu sykomory. Patrzę na
niebo i czuję nieskończoność. Patrzę na skały, głogi,
ptaki i na siebie, i czuję znów nieskończoność.
I szepcę cicho: Panie, dobrze mi tu, zostaw mnie
tak na zawsze!...

***
Dziś — jak sądzę — jest już przy swej żonie. Ona
go przyjęła serdecznie i radośnie, zdziwiona, że wraca
tak szybko, a on trochę smutny; że uległ fantazji czy
nerwom, trochę radosny, że nie utracił czegoś
najdroższego, szacunku dla siebie, i nie złamał istoty,
która mu zawierzyła...
***
Zdaje mi się, iż posiwiałam w przeciągu tych
czterech godzin. Dusza moja łka jak rozbita cytra...
Och, Ty Boże! Pozwalasz bić gromom w łudzi,
śniących, że przybili do cichej przystani...
Wieczorem Stefka przyniosła mi „Kurier” i
przeczytała, że w Hotelu Francuskim Konrad
Laskowicki kulą przebił sobie pierś... że doktor nie robi
nadziei... że domyślają się dramatu miłosnego...
Wydarłam jej gazetę i chwyciwszy zarzutkę, wybiegłam
na ulicę.
Po kilku minutach, długich nieskończenie, dorożka
zatrzymała się przed hotelem — wpuszczono mnie, jako
krewną — weszłam do pokoju, pogrążonego w
półmroku.
Nic nie widziałam, ktoś ujął moją rękę i
podprowadził do łóżka.
On leżał sino blady, oddech wychodził mu z piersi
rzężący i świszczący, na usta wystąpiła piana z krwią.

Byłam jak głaz, choć chciało mi się rzucić na
ziemię i rwać włosy...
Doktor posadził mnie na fotelu i mówił:
— Odwagi! Może się go da uratować!
Jest nieprzytomny, ma gorączkę, bredzi, wymawiał
moje imię zdrobniale, potem krew mu buchnęła przez
usta, zalała twarz i poduszkę.
Stał się liliowo-biały, sądziłam, że umiera.
Uklękłam, płacząc bez łez.
Oto moje skarby — rozbite! Oto moje marzenia,
krwią oblane! Oto mój kochanek konający — dla mnie
— przeze mnie... Niosłam drogocenną, kryształową
czarę, napełnioną winem, moc i wesele dającym, i
uroniłam na głazy. Rozprysła w kawały, a napój mnie
oblał i purpurowymi kroplami zawisnął na mej duszy...
Czekaj! Rozbiję i drugą czarę, wsiąkniemy razem w
ziemię. Nie będzie już ani bólu w sercach ani
przekleństw na głowach naszych. Trawa porośnie i
brzozy srebrne...
***
Nad ranem ocknął się i poznał. Prosiłam, aby nic
nie mówił. Patrzył na mnie wzrokiem, jakim
spoglądamy na coś, czemu nie wierzymy, ale z czym
nam jest dobrze.
Wzięłam jego rękę i pocałowałam, a potem w
czoło.
Przymknął oczy i leżał nieruchomy.

Zapytałam, czy nie napisać do żony, aby
przyjechała. Zabronił.
— Ja tylko przy tobie chcę umierać — wyszeptał.
Doktor spytał, kto będzie chorego doglądał w nocy,
bo na służbę zdać się nie można. Chyba felczer?
Zdziwiłam się; od czegóż ja tu jestem?
Poszłam do przełożonej, opowiedziałam wszystko
w kilku słowach i prosiłam o zwolnienie na miesiąc od
obowiązków.
Ten anioł zacny miał łzy w oczach: uściskała mnie i
obiecała, że wynajdzie zastępczynię. Wzięłam kilka
książek z pensji, pożegnałam się ze Stefką, mówiąc, że
wyjeżdżam do domu, powód zmyśliłam — i
przeniosłam się do sąsiedniego numeru.
Teraz oto siedzę przy stoliku, piszę i nadsłuchuję
przez drzwi uchylone, jak oddycha… Lepiej.
***
Spędziłam okropną noc.
Gorączka się podniosła do czterdziestu stopni i
siedmiu kresek... Doktor zamyślony patrzał na sino
bladą twarz Konrada. Majaczył, krzyczał, że widzi
śmierć w kącie pokoju, że się jej boi. Mnie wołał, abym
odpędziła widmo. Potem zaczął mówić cichym,
przejmującym głosem:
— Zawołajcie Halszkę, niech mi przebaczy, bo nie
umrę spokojny. Niech wejdzie, ona tam stoi za
drzwiami. Czemu Amelia nie chce jej wpuścić? Kto ma
prawo męża oddzielać od żony?

Zakryłam twarz — każde słowo paliło mą duszę jak
rozpalone żelazo, którym znaczyli zbrodniarzy.
Doktor starał się mnie uspokoić:
— Niech pani nie zważa na to, co majaczy w
gorączce, jutro ani słowa pamiętać nie będzie.
Ale ja nie zapomnę nigdy...
Odtąd już milczał; pot kroplami wystąpił mu na
twarz... była chwila przesilenia, prawie agonii.
Po pewnym czasie, który zdał mi się jak rok
długim, doktor rzekł:
— Wszystko będzie dobrze... Teraz niech się pani
położy, chorego zostawimy samego.
Gdy wyszedł, siedziałam jeszcze przy łóżku parę
godzin. Myśli zebrać nie mogłam, w głowie huczało,
przed oczyma zaczęły migotać dziwne twarze, złote, o
straszliwym spojrzeniu i wykrzywionych rysach.
Czułam gorączkę, położyłam się, przeleżałam tak
do rana w stanie bezprzytomnym. Teraz jest mi dobrze,
tylko ten ciągły szum w głowie... Konrad dotąd śpi. Na
samą myśl, że mógł umrzeć, doznaję tortur.
„Nikt nie ma prawa męża oddzielać od żony”. —
Prawda, prawda! Ale dlaczego on to mówił? W
gorączce? I w gorączce nie powinien był do mnie tak
przemawiać.
Konrad się przebudził, jest przytomny, ale nic nie
pamięta, co mówił w nocy. Wziął mnie za rękę, nie
śmiałam jej cofnąć, ale było mi przykro. Może on
myślał, że to Halszka?

17 stycznia.
Konrad bardzo lubi kwiaty — chciałam mu przystroić
pokój, ale bałam się wybierać pachnące. Dlatego
kupiłam przeważnie obce: azalie, kamelie, chryzantemy,
gloksynie oraz rzecz niezwykłą w zimie — doniczkę,
pełną naszych bławatków z kilkunastu kłosami
pszenicy.
Ustawiłam to wszystko przy łóżku, a gdy się
obudził, uśmiechał się do mnie i dziękował wzrokiem.
Potem zapytał:
— Dlaczego wszystkie kwiaty dajesz mi bez
zapachu?
A zgadując moją odpowiedź, dodał:
— Nie lękaj się, już mi nic w głowie nie zakręci.
Daj mi kilka kwiatów wyłącznie od siebie.
Zerwałam bławatków i pszenicy i podałam mu.
Przyjął, milcząc.

Dn. 21 stycznia.
Zaczyna wracać do zdrowia. Dziś był o tyle silny, że
mógł słuchać głośnego czytania. Prosił, abym wybrała
W Szwajcarii.
Bałam się, że go to rozdrażni, ale przeciwnie,
uspokoił się i rozmarzył.
— Widzisz, moja droga, ja ciebie podobnie,
fantazyjnie kocham. Tylko, że Słowacki „umierał z

żalu, usychał z tęsknoty”, ale pozostał zdrów, a ja
porwałem za pistolet...
— Czemu nie poszedłeś za jego przykładem —
odrzekłam żartobliwie — nie napisałeś większego
jeszcze, o trzystu stronicach, poematu, a na pewno
byłbyś zdrów na ciele i na duszy, jak po hydropatii.
Uraził się, ale potem wesoło gawędziliśmy o
różnych gatunkach miłości.

Dn. 25 stycznia.
Nauczyłam się opatrywać mu ranę. Ma niewielki otwór,
jak dziesiątka, który się szybko zabliźnia. Doktor
obiecuje, że za tydzień Konrad będzie mógł się
podnieść z łóżka.
***
Między nami nastąpił jakby niemy układ — nie
wspominamy nigdy przeszłości, za to często mówimy o
Halce, jej rodzicach lub w ogóle o małżeństwie,
wychowywaniu dzieci, stanie naszego społeczeństwa.
Ten ostatni temat staram się nawiązywać najczęściej —
dziwi mnie, że Konrada on tak mało interesuje.
Raz, czytając na głos Dwa bieguny, wyrzekłam
zdanie, że nigdzie może tyle sił nie trwoni się marnie
jak w naszym społeczeństwie. A przecież stosunkowo
nigdzie tylu rąk i głów do pracy nie trzeba jak u nas.
Na to Konrad:

— Tak, hodowla ras poprawnych dałaby zdrowie
moralne. Dlatego chcesz mnie zrobić hodowcą?
Czy zasłużyłam na taką ironię?
***
O ile da się naprawić stosunek Konrada do żony i w
jaki sposób — oto myśl, która zajmuje mnie w dzień i
nie daje mi spać w nocy. Bo jeżeli żonę kocha i za mną
pogonił jedynie ogarnięty urokiem poetycznych
wspomnień, powinien przed żoną wyznać wszystko
otwarcie i wszystko wytłumaczyć.
Twierdzą, że na kłamstwie można budować
szczęście. Ale jeżeli kłamiąc, możemy kogoś zrobić
szczęśliwym, za to nigdy siebie. Do szczęścia trzeba
wiary w prawomocność, właściwość swego
postępowania. Okłamując, dajemy przewagę
ukrywanym okolicznościom, bo chociaż od ich
konsekwencji staramy się uchylić — kołysze się ona
wiecznie nad nami, jak miecz na nici przypadku
zawieszony.
Jest to żywot tułacza, tłumiącego swą godność,
ściganego obawą odkrycia, a nieśmiejącego wyrąbać
sobie szablą lub zdobyć siłą argumentów, lub zasłużyć
pokutą i krzywd naprawieniem — prawa noszenia tej
godności wobec siebie i wobec innych.
Lecz w wypadku gdy Konrad jej nie kocha, czy
lepiej aby udawał uczucie, którego nie ma i utrzymywał
kłamstwo, pustą formę małżeństwa, czy żeby zerwał

wszystko, opuścił żonę i — znów wielki znak zapytania.
Trzeba by mieć tę lub ową pewność. Jak ją zdobyć?
***
Obserwując Konrada, dochodzę do przekonania, że
nie kocha on ani mnie, ani Haliny, a raczej, że kocha
jedną i drugą. Ze mną lubi marzyć, poetyzować —
Halka podoba mu się przez swój wdzięk naiwny,
prostotę, szczerość, pogodę duszy...
Jest to człowiek, któremu przeciwności zapalają
wyobraźnię, a zdobycze ją studzą. Kocha, póki kobieta
mu nie wyzna, że gotowa iść za nim.
Z drugiej strony jego natura miękka przywyka do
łagodnej, ciepłej dłoni kobiecej, jestem pewna, że gdyby
zamiast mnie była na przykład siostra miłosierdzia,
przywiązałby się do niej, a raczej zapałałby uczuciem
jak błysk racy, krótkotrwałym, ale gorącym i świetnym.
Czy jest to sumienność? Nie, może raczej stałość
tego popędu wyobraźniowego, który, mając niejasne
poczucie ideału, mierzy nim ludzi, jak obłokiem
chrabąszcze; czyni to bez świadomej analizy, wprost z
mimowolnego zestawienia dwu wrażeń:
spoczywającego gdzieś tam na dnie duszy i płynącego
zewnątrz — ze świata.
Ujmuje życie pod kategorią nieokreślonych, niby z
Empiriów Platona zaczerpniętych idei. Nie oddziela
tego, co jest od tego, co by się pragnęło. Stąd mglistość
w postępowaniu, stąd niejasność własnych uczuć dla
siebie samego. Gotów wszystko zrobić pod wrażeniem,

rozdętym przez wyobraźnię, a prawie nic w imię tego,
co zna i posiada.
Może się mylę — wkrótce sprawdzę.
***
W rozmowie spytałam Konrada, co zamyśla zrobić
ze mną.
Zdziwił się niezmiernie i odrzekł wymijająco, że
teraz śni rozkosznie, więc po co go budzić?
Zwróciłam uwagę, że gdy długi sen jemu służy,
mnie może wyczerpać, szczególniej wobec ataków
opinii.
— Jak to, więc dbasz o sądy ludzkie! — spytał z
żalem.
— Naturalnie! (Naiwny wyrzut, który zrobi każda
męska pycha: jak to, wobec mnie — twego bóstwa,
dbasz jeszcze o ten nędzny, otaczający cię świat!)
— Cóż więc chcesz, abym uczynił?
— Bez ślubu żyć nie możemy...
— Ślub... ależ to niepodobieństwo! Nie jestem
mormonem.
Wstyd mnie oblał, lecz postanowiłam
anatomizować dalej:
— Przyjmij protestantyzm, ślub poprzedni zostanie
zerwany, staniesz się wolnym.
— I ty to mówisz z takim spokojem?
— Jeśli chcesz mnie posiąść, nie widzę innej drogi.
Wreszcie, co znaczy jedna trudność wobec naszego
przyszłego szczęścia?

Milczał.
Po długiej pauzie rzekł:
— To byłoby jednak nieuczciwie z mojej strony! W
jakim położeniu zostawiłbym Halinę? Proszę cię,
Amelio, postaw się na moim miejscu, jako prawego
człowieka...
Tryumfowałam.
Słowa Konrada dla każdego uczciwego sumienia
były prawdą oczywistą. Ale oczywistość ta jak wiele
innych, gdy chodzi o ścisłość myślenia oraz
postępowania, musi być wyrażona i za fundament
przyjęta.
Postanowiłam iść dalej i zerwać ostatnią zasłonę z
nagiego posągu prawdy.
— Więc gdzie twoja miłość — krzyknęłam — gdy
dawnych związków nie chcesz poświęcić dla mnie!
Czymże ci jest żona, której nie kochasz wcale?
— Nie kocham, zapewne, ale widzisz, jestem
przywiązany do niej. Każdego mężczyznę zdobywa i
przykuwa myśl, że jest kochanym, a ona ma dla mnie
tyle uczucia... Wreszcie, ty może tego nie rozumiesz
jako kobieta, ale honor mój byłby zadraśnięty. Ja nie
mogę porzucić zupełnie żony, uciec od niej jak
kantorowicz od swego pryncypała.
— A cóż my ze sobą zrobimy?
— Wyjedziemy tymczasem gdzieś daleko na
przykład do Szwajcarii, a potem... któż myśli o potem!
Jedna chwila rozkoszy i upojenia ozłoci nam całe pasmo
szarego życia.

— Nie, mój drogi — odrzekłam zimno — masz do
wyboru spalić za sobą mosty albo ich nie przechodzić
wcale. Wybieraj!
Czułam, że rozmowa wywiera nań przykre
wrażenie. Nic dziwnego, proponowałam układy, a
mężczyzna znosi tylko zdanie się na łaskę i niełaskę.
Zaczął mówić długo o tym, że kocha mnie nad
wyraz, wszak dał tego dowód! Ale względem Halki ma
pewne obowiązki. Ona bez niego byłaby tak
nieszczęśliwa, powiedziała mu kiedyś, że nie
przeżyłaby opuszczenia!...
— Słusznie, byłoby straszną niewdzięcznością nie
obdarzać uczuciem takiej istoty. Zatem masz we mnie
siostrę czy przyjaciółkę, ale za to żonę swą kochaj
szczerze i uczciwie.
Spojrzał na mnie zdziwiony z takiego obrotu
rzeczy.
— Więc będziesz mi tylko siostrą! — westchnął.
Milczałam. Gdyby milczenie to dało się
przetłumaczyć na dźwięki, znaczyłoby długi, ironiczny
śmiech. Ale zarazem lekko mi było na sercu, nie ma
bowiem nic straszniejszego nad niezdecydowanie, gdy
każda chwila zacieśnia pętlicę sytuacji i dla wyjścia
niesplamionego coraz mniej zostaje miejsca.
Konrad sądzi, że całe zajście ukryć należy przed
żoną, bo gdy się dowie, wieczny żal do niego w sercu
zachowa.
Jestem pewna, że się myli: znam lepiej Halkę i w
ogóle kobiety. Porządna, kochająca kobieta mężczyzny

nie potępi, gdy chwilowy szał go ogarnie i pogoni za
inną.
Ale tej innej za to — nie przebaczy nigdy.
Wykonałam ryzykowny krok, obawiam się jego
następstw, ale zdawało mi się, że tak postąpić było
moim obowiązkiem.
Napisałam do Halki list, objaśniając jej wszystko.
Dodałam, iż byłoby nieszlachetnie, gdyby nie
przebaczyła Konradowi; jeśli ma żywić żal, to tylko do
mnie, która dawałam zbytnie wodze marzeniom w
Harasimówce i rozpalałam gorącą wyobraźnię Konrada.
Winę swą okupiłam długim bólem i czystością
postępowania późniejszego. Niech go zabierze, niech z
nim pracuje razem, niech go kocha jak dawniej i nie
zważa na ten wypadek.
Ja już nie stoję między nimi.
***
Konrada dręczą zgryzoty, że Halka dowie się o
wszystkim z boku i wiadomość ta może niebezpiecznie
oddziałać na jej organizm — spodziewa się bowiem
wkrótce rozwiązania. Nie przewidziałam tej
okoliczności.
Lękam się okropnie. Noc przepędziłam bezsennie,
widząc przed sobą zrozpaczoną twarz Halki po
przeczytania listu.
Czyżby zawsze w ślad za mymi najczystszymi
pobudkami iść miały nieszczęścia?

***
Odebrałam telegram — Halka jutro przyjeżdża.
Dzięki Ci Boże! Jestem pewna, że nastąpi między nimi
harmonia, jakiej dotąd nie było.
***
Starałam się przygotować Konrada do przybycia
żony. On jakby coś przeczuwał, wyrzekł, iż mnie będzie
zawdzięczał, jeśli zostanie spokojnym, poczciwym
małżonkiem. Jednocześnie wziął moją rękę, przyciągnął
do siebie i chciał pocałować.
Spojrzałam mu w oczy i spytałam: czy należę do
kobiet, które się znieważa?
Zmieszał się, a potem wpadł w gniew i zaczął
dowodzić, że jestem komediantka, bo mieszkam razem
z nim, a udaję mniszkę.
Uczułam niezmierny ból policzka, wymierzonego
przez istotę, która niegdyś była mi droga.
— Nie zrywaj białych róż brudnymi rękoma! —
rzekłam.
— Już cię ta krew moja poplamiła — zaśmiał się
szyderczo. — Już nie zmyjesz tych plam i palić cię one
będą zawsze. Wreszcie, po co się łudzić? Białe róże
rosną dla nas za wysoko!
— A czerwone za nisko...
Poszłam do swego pokoju i długo myślałam —
(śmieszne, nieprawdaż?), co czuje drzewo, gdy wiatr
jesienny zrywa mu liście...

Aż się zanosi od śmiechu, chyląc koronę na
wszystkie strony: bo ten wiatr zrywa liście już zwiędłe,
a co po nich? Niech lecą z wiatrem...
Ale drzewo śmiać się może, bo wie, iż na wiosnę
okryje się nowymi, a serce ludzkie, obnażone z zieleni,
schnie bez nadziei.
***
Konrad przywołał mnie do siebie, rozpłakał się i
rzekł:
— Daruj mi obelgę, którą ci wyrządziłem! Jestem
zepsuty, kapryśny, zły! Tobie szczęścia nigdy dać bym
nie mógł, lecz Halce — spróbuję! Wszystko, co lepsze
w mej duszy, zwraca się ku tobie z podziękowaniem za
to, co zrobiłaś dla mnie, a więcej jeszcze, iż nie będę
miał na sumieniu tego dziecka. (Żonę swą zwykle
nazywa dzieckiem. Żona-dziecko! Wydaje mi się to
czymś nie do pogodzenia…).
Mimo wszelkich przejść bolesnych czuję się
dobrze, bo stanęłam w zgodzie sama ze sobą.
***
(Na pensji).
Nie chciałam swą obecnością „męża oddzielać od
żony”, więc przed przybyciem Haliny wróciłam na
pensję. Od razu weszłam w tryb dawnych zajęć. Skąd

mi się wzięło tyle spokoju? Czy to płynie z poczucia
obowiązku?
Obowiązek, to jedynie sztandar, który sam przez się
zwyciężyć ani zapalić do czynu — niezdolny.
Do tego trzeba miłości. Do takiego zwycięstwa
trzeba miłości samej siebie: nie umiałam i nie chciałam
poświęcić swego porządku moralnego. Może kiedyś
zwątpię w jego wartość — dziś go czuję i błogosławię.
***
Niespodziewanie odwiedziła mnie Halina. Stanęła
we drzwiach i gdy podeszłam do niej, padła mi w
objęcia z płaczem. Był to płacz szczęścia. Przepraszała
za swój egoizm, dziękowała za poświęcenie, a mnie
smutno było, że to „dziecko” znów może doznać
zawodów.
— Ty go kochasz! — mówiła. — Ja wiem, ty go
nawet lepiej kochasz ode mnie, ale ja silniej! Dlatego
dobrze, żeś mi go oddała.
Śmiała się, a jednocześnie łzy płynęły po jej
okrągłej, białej twarzy.
Biedne wy, kobiety! Miłość wasza jest rozlaniem
swego ja w jego ja; jest to pokora niewolnicy; jest to
płynięcie bez wioseł i steru za jego cieniem. Biedne wy
i szczęśliwe! Bo pozbywacie się dumy osobistej i
człowieczeństwa, ale za to zdobywacie coś realnego —
macierzyństwo i wierzycie, że ten, który was całuje, jest
Apollinem, i że dziecko będzie półbogiem.

Co do mnie, jestem kobietą nienormalną: miłość
pojmuję jako przymierze do walki. Tym się objaśnia
łatwość mej ofiary: Konrad jest ideałem w pierwszym
określeniu, lecz tylko cieniem — w drugim.
Odkąd to sobie powiedziałam — byłam spokojna.
***
Byłam spokojna, aż do dnia drugiego. Wtedy
porwał mnie jakiś potwór i zaczął ssać... Tak
wyobrażam sobie głowonoga: jest to jedna głowa, a
osiem duszących uścisków. Było to coś bladego,
nieokreślonego a dławiącego.
Było to zwątpienie.
Bo walczyć, ale za co? Zwyciężać, deptać jedne
uczucia, w imię jakich lepszych? Nie miałam na to
odpowiedzi, albowiem nie było już ani nocy cichej,
księżycowej, wiodącej do Bóstwa ani rozbitej rodziny,
którą należało zjednoczyć.
Smutek i czczość wewnętrzna były tak silne, że nie
czułam nawet syku gadzin. Gdy przyjechałam na
pensję, wnet zbiegły się nauczycielki gromadą, aby
mnie oglądać jak syrenę. W spojrzeniach czułam coś
złowrogiego i drwiącego.
Potem przyszła do niego pokoju Stefka i
opowiedziała wszystko. Kafarska rozgłosiła, że pod
pozorem wyjazdu do domu przebywałam w hotelu z
młodym mężczyzną.

Wiadomość Stefki obeszła mnie mało: wystarcza
być uczciwą; poza tym co mogą obchodzić histeryczki i
karlice?
(Potem zrozumiałam, że choćbyśmy czołem sięgali
śnieżnych Himalajów — gady nie stracą swego
przyrodzonego prawa: pełzać i kąsać...).
***
Ogromnie mi brak Mani. Nie wróci już na pensję,
gdyż zakłada szkołę czteroklasową, aby utrzymywać
polskość na zalanych obcą falą kresach. Chce, żebym jej
pomogła w tej pracy; zapewne zrobię to później.
Tymczasem tęskno mi do niej, jak do istoty, która
jedynie zdolną byłaby podtrzymać gasnącą moc i
wiarę...
Kafarska, gdy mnie spotka, kłania się wyniośle i
przechodzi. Inne unikają, szepcąc do siebie po kątach.
Nawet wśród uczennic spostrzegam ciekawe spojrzenia
i uśmiechy.
Ale najgorsze zaczęło się, gdy przybyli
sprzymierzeńcy. Pani Courbet wleciała do mego pokoju
jak zwariowana, obróciła mnie kilka razy w walcu i
zaśpiewała jakąś wodewilową piosenkę. Potem zaczęła
mówić szybko, że wzbudzam w niej szacunek i
uwielbienie, że kto kocha, powinien nie dbać o cały
świat, że ona też kochała i mieszkała z kimś przez parę
miesięcy w wiosce jurajskiej.
— Oh, je connais l'amour divin, je connais
l'amour...

Nim zdążyłam odpowiedzieć, pobiegła do innych
nauczycielek i najbardziej obgadującym zapowiedziała,
że oczy tej wydrapie, która złe słowo o mnie jeszcze
powie. Bo obgadują przez zazdrość, a same z rozkoszą
uczyniłyby to samo, tylko że na takie czupiradła nikt
patrzeć nie chce...
Prosiłam Courbet na wszystko, aby już więcej mej
sprawy nie broniła, bo tylko plotki rozjątrzy i uzasadni.
Ale ona zasypała pocałunkami i obiecała, że jeśli kto w
jej obecności na mnie krzywo mrugnie, da mu po
twarzy...
Uczułam się bezsilną wobec tak zaciekłej przyjaźni,
przypominającej niedźwiedzia, który chcąc odpędzić
muchę, siedzącą na czole jego przyjaciela, tak dzielnie
uczęstował ją głazem, że rozbił czerep na drzazgi.
Kto wie, gdyby mi tak zrobiono rzeczywiście, może
byłabym wdzięczna. Tylko niestety, czaszka moja długo
jeszcze będzie więzić myśli, które wiercą mózg i w
nieskończonym tempie kołacą, dopraszając się
odpowiedzi.
Bo po co ja żyję? Ale o to mniejsza, można żyć, nie
zadając sobie tego pytania.
Ale czym było to uczucie, które mi sen odbierało i
robiło pustkę tam, gdzie jego nie widziałam, a po
którym teraz zostało tylko trochę spopielałych
wspomnień? Urojeniem? Zapewne, ale gdy urojenie
znikło, czy jest lepiej? Miałam urojony cel, urojoną
namiętność, jedno i drugie wymagało ofiar, walki,
cierpienia... Ponosiłam to wszystko i było mi
przynajmniej znośnie, jeśli nie dobrze.

Zapełniałam sobie życie, a do tego niekoniecznie
trzeba celów podniosłych i wartościowych. Czasem
wystarcza dobro fikcyjne, jak na przykład sława;
czasem kłamiące jak morfina; czasem wprost
negatywne jak choroba, z którą się walczy i walka ta
skupia całą naszą energię, staje się celem życiowym.
A ja nie mam nic — żadnych pragnień i żadnych
celów.
Musi to być jakaś anemia duszy, na którą przyszli
lekarze wynajdą zapewne jakiś środek hipnotyczny,
jakieś poddawanie pożądań, ambicji, słowem tego
wszystkiego, co się nazywa zdrowiem moralnym.
Niestety, my barbarzyńcy, jeszcze nie znamy takiej
ospy ochronnej. Dlatego choroba nas dziesiątkuje.
***
Dni w życiu ludzkim bywają czasem podobne do
tych książek, o których nic więcej powiedzieć nie
można nad to, że się je przeczytało. Z takich dni szarych
i swą szarością przygniatających składają się lata długie,
bezpłodne, mające jedyny objaw — starzenie.
Czyż doprawdy cały ten krzepki organizm, te
kształty, o których ludzie mówią, że są wyrzeźbione, ten
umysł, rwący się do światła, ta potrzeba wielka
kochania, ta żądza życia i rozlewania życia naokół —
czyż to wszystko rozwinęło się i żyje, aby zwiędnąć
marnie jak beznasienne kwiaty? Zaiste, lepiej byłoby
umrzeć za młodu, nim nastąpi ostateczne rozgoryczenie
i ostateczne duszy zbłąkanie...

***
Nadchodzą Święta Wielkanocne. Zapach
pęczniejących pączków i ciepłe wiosenne powiewy
wlatują przez otwarte okna.
Nigdy jeszcze nie było mi tak beznadziejnie...
Wyobraźnia śpi, uczucia stłumione, tylko myśli jak
zamkowe straże błąkają się z latarkami po zaułkach
duszy i oświetlają pajęczyny, kurze oraz cenne niegdyś
rupiecie, od których teraz bije stęchlizną.
***
Co wieczór odbywam lekcje z Zosią; uczy się
dobrze, przywiązana do mnie jak własne dziecko. Gdy
jestem smutna, co teraz prawie stałym jest objawem,
ona siada u nóg moich, zaglądając w oczy i całując po
rękach.
I czemu ja to piszę? Wszystko jest tak bezmyślne...
***
Niedziela.
Całe popołudnie błądziłam po polach i cmentarzu.
Byłam jak w lunatyzmie, nie wiedziałam, co się dzieje
naokół, czułam tylko coś okropnego, co przytłaczało mi
duszę.

Głowę wystawiałam na palące promienie słońca,
aby się odurzyć; próbowałam się modlić, ale po paru
słowach wybuchnęłam śmiechem, aż strach mnie
ogarnął przed samą sobą.
Potem — co ja robiłam? Ach, tak — pisałam coś w
notesie... Ledwo odczytałam te smutne, dziwaczne,
poplątane słowa. Jeden urywek przepisuję:
Idę na cmentarz, gdzie krzyże czernieją,
Tam wśród grobowców i umarłych grona
Może się moja dusza załzawiona
Przejmie niebytu i ciszy nadzieją,
Może zmęczoną wśród życia zmienności
Uśpi tam powiew ją — nieskończoności.
Na próżno — jakiś niepokój mną targa —
Jak gdybym czuła Samumu zbliżenie,
Gdy śmierć wygląda słodko jak zbawienie;
Niepokój gorszy niż bolesna skarga!
W bólu jest życie — cierpienie się zdwaja,
Bolące serce ma — jak harfa — struny,
Na których wichry grają i pioruny,
Tworząc pieśń ducha, co silnych upaja.
Lecz serce moje — to jak cicha urna,
W której jedynie popioły szeleszczą,
Ale nie zagra w nim melodia górna
Ani nie zadrży tragedia złowieszcza...
Nic nie przeklina, lecz i nic nie kocha;
Niczego nie chce — obce mu nadzieje...
Oh, coś tam strasznie, beznadziejnie szlocha —
Cicho, to dusza moja tak się śmieje.

***
Stefka radzi mi opuścić pensję i wyjechać na wieś.
Chętnie to zrobię.
Nie wolno straszyć ludzi ponurym wyglądem i nie
grać wraz z wszystkimi smutnej farsy, której tytuł:
„Powaga życia”.
Powaga — to wielkie słowo! Głupcy je szanują,
tłumy przed nim się korzą, mędrcy nim gardzą.
A ja, która nie jestem ani głupią, ani mędrcem, a z
tłumu mnie wypędzono, czuję — znużenie...
***
Wymówiłam miejsce przełożonej.
Za dwa miesiące wyjadę na wieś i ulegnę
katalepsji. Piaski, drzewa, dobroduszne twarze i plotki
sąsiedzkie — to przytłumi, uśpi i znieczuli.
***
Przyszedł raz Staszecki, gdy siedziałam sama w
gabinecie chemicznym i patrzyłam bezmyślnie na
cyjanek potasu, którego przed chwilą używałam do
jakiejś reakcji.
Zapalił milcząc papierosa i rzekł zwolna:
— Jak się zdaje, myśli pani o wybawicielu.
Fałszywy apetyt! Ja też miewam czasem coś

podobnego, ale uważam to za błędny kierunek dobrego
dążenia.
— Gdy nie ma celu, wszystkie kierunki są błędne
lub wszystkie dobre — odrzekłam.
— To paradoks. Cel istnieje mimo naszej woli i z
nią lub bez niej zmierzać doń musimy.
— A tym celem?
— Życie.
— Ja widzę drugi: nicość.
— Niech pani unika tego wyrażenia. Przede
wszystkim jest ono niefilozoficzne, po wtóre źle
zastosowane. Nudę lub zmęczenie, jakie nas chwilowo
ogarnia, nazywamy pragnieniem nicości, gdy jest to
właśnie pragnienie życia, płynącego falą szeroką,
rozlewną...
— Tak, lecz skąd wziąć fali tak szerokiej, aby cała
dusza zmieścić się mogła?
— Nie jestem metafizykiem, więc bez nadmiernych
subtelności odpowiem, że każde szlachetniejsze i
wyższe uczucie stać się może źródłem dla takiej rzeki;
tylko nie trzeba płynąć po piaskach bezpłodnych, a
wysysających. Niech pani pokona chwilowe znużenie,
będzie z pani dzielna, mocna dusza. Ja wierzę w panią!
— dodał.
— Zatem mam kogoś, kto we mnie wierzy! To
dużo, to nawet za wiele... łatwowierności. A jednak...
jest mi to przyjemne.
***

Wszelkimi siłami (za radą Staszeckiego) staram się
bronić przeciwko apatii, która mnie przytłacza, ale na
próżno.
Czasem doznaję wrażenia, jak gdybym szła po
torfowisku, które zwolna zapada, nogi grzęzną w błocie;
gdy jedną z nich wydobędę, druga zanurza się tym
głębiej, wreszcie cała kępa wraz ze mną tonie, ogarnia
mnie ciecz miękka, wstrętna, sklepienie zamknęło się
nad głową, cisza...
Nie mogę znieść liczniejszych zgromadzeń; zgiełk
wszelki mnie razi. Czasem jakaś osoba na ulicy, obca
zupełnie, takim mnie przejmuje obrzydzeniem, że
muszę przejść na drugą stronę. Doktor twierdzi, że jest
to zdenerwowanie i nic więcej. Bardzo być może.
Gdy ojciec mój nagle skończył, doktor mnie
pocieszał:
— Ależ, kochane dziecko — byłam wtedy jeszcze
mała — nie smuć się! Żyłka pękła, to każdemu zdarzyć
się może!
***
Odebrałam od Stefka list bardzo smutny:
stypendium obiecanego nie dostał, wątpi w swoje
zdolności, wyrzuca sobie, że mi jest ciężarem. Chce
porzucić uniwersytet i iść do biura. Strasznie mnie to
dotknęło.
Odpisałam, że nie wolno mu wpadać w
zniechęcenie, bo przed nim jeszcze droga długa, pełna
skutecznej, może wielkiej pracy. Niech się nie oburza

na omyłkę czy niesprawiedliwość ludzi — i bez nich
damy sobie radę. Od czegóż posiada siostrę?
On nie domyśla się nawet, jakim
niepodobieństwem byłoby dla mnie dłużej błąkać się po
świecie bez tego przekonania, iż jestem komukolwiek
potrzebna i użyteczna. Cały list mój był taki zdrowy,
taki pełen wiary i zachęty, że mnie samej lżej i lepiej się
zrobiło. Kto wie, może i ja cel znajdę, jak gwiazda
biegunowa, niezmienny wśród wiecznych oscylacji mej
duszy...
***
Przełożona bywa coraz częściej cierpiąca. Miewa
tak straszne migreny, że trwają dniami całymi i czynią
ją prawie nieprzytomną.
Nic dziwnego, od lat dwudziestu jest przedmiotem
nienawiści bogów, czyli mówiąc nowożytnie: zajmuje
się pedagogią. W naszych warunkach jest to praca
Syzyfa.
Miałam dziś czas wieczorem i poszłam ją trochę
rozerwać.
Dziękowała mi serdecznie. Rozgadałyśmy się jak
dwie przyjaciółki. Zapytywałam, czemu nie poruczy
swych zajęć komuś innemu, jeśli one odbierają jej
zdrowie. Odrzekła, iż gdy ona ustąpi, pensję pod lada
pozorem mogą zamknąć.
Zbyt dobrze znałam stosunki, aby nie ocenić całej
grozy położenia.

Przełożona ma za sobą osobistą tradycję i wielką
powagę, z którą się muszą rachować; mimo to pensja
doznaje od władzy szkolnej coraz więcej przykrości.
Inspektor zjawia się co dni parę, w tornistrach uczennic
szuka podręczników do historii polskiej, wszystkie
miejsca wolne obsadza Rosjanami.
Jeden z nich, nauczyciel języka rosyjskiego,
nieokrzesany grubianin, wyprawia ciągłe sceny
nauczycielkom i uczennicom. Jeżeli która z uczennic
nie wyrecytuje bez zająknienia wszystkich tytułów J. C.
Mości oraz jego rodziny (we wstępnej klasie wyuczenie
się ich zajmuje pół roku czasu) albo omyli się w dacie
urodzenia jednego z wielkich książąt — dostaje zły
stopień na cenzurę.
— Ojca swego i domu swego możesz nie znać, ale
cesarza i jego rodzinę znać musisz! — głosi ten
natchniony apostoł oświaty.
Wczoraj miał odbywać egzamin w piątej klasie. Nie
przychodzi na czas o godzinie dziewiątej, czekamy —
mija wpół, potem dziesiąta, jedenasta, kilku posłańców
z listami szuka go po mieście, wreszcie koło południa
zjawia się, jak u nas mówią: „zawiany” — blady, z
napuchłą twarzą i niepewnym spojrzeniem.
Jąkając się, przeprasza przełożoną za spóźnienie:
troszeczkę zaspał, przyjaciel „podlec” go nie obudził,
był niezdrów, ale — eto puśtiaki! — dodaje na
uspokojenie tych, co by zbytnio lękali się o jego życie.
Przełożona, milcząc przyjęła wyjaśnienie, tylko się
odsuwała, bo zapach spirytusu bił na trzy łokcie.

2 czerwca, niedziela.
Poszłam dziś sama do parku i spotkałam Staszeckiego.
Szedł zamyślony, spostrzegł mnie, gdym już
przechodziła. Usłyszałam, jak przystanął i zaczął
dopędzać. Odwróciłam się szczerze zadowolona, że
mieć będę na przechadzce towarzysza. Ale był
małomówny, wyglądał na zdenerwowanego.
Zapytałam, co mu jest. Zdjął kapelusz, wskazał na
siwiejące włosy i rzekł gorzko:
— Włos każdy siwieje, czuję zgon każdego włosa.
Rzeczywiście, w przeciągu kilku ostatnich tygodni
Staszecki posiwiał.
Chciałam okazać mu współczucie i może pomóc w
smutku, którego powodu z lekka się domyślałam.
Sądziłam, że idzie tu o Manię, która odwzajemniała się
Staszeckiemu sympatią. Mówiłam długo o jej
niesłychanie dzielnym charakterze i wyższym umyśle
— zbywał mnie półsłówkami, zdawał się przysłuchiwać
z grzeczności. — Wtedy przeszłam bezpośrednio do
niego samego i powiedziałam, iż powinien raz wreszcie
ustalić sobie byt rodzinny.
Zaśmiał się i pokazując ręką drzewo, spytał:
—Czy z tą wierzbą?
Byłam urażona za Manię. Odrzekłam sucho, że
jeżeli ktoś wierzbę pokochał, powinien starać się o jej
wzajemność.
— Pyszna recepta! — zawołał — szkoda tylko, że
stoją na przeszkodzie ukraińskie rzeki...

Nie rozumiałam aluzji. Wszakże Mania pochodzi z
Polesia — i w ogóle, co mają z nią wspólnego rzeki?
Rozmowa przeszła na tor inny, mówiliśmy o swych
znajomych. Staszecki nagle wspomniał nazwisko
Konrada.
— Pan go znasz? — spytałam żywo.
— Mój kolega szkolny. Wygląda pani, jakby
niezadowolona z tej wspólnej znajomości...
Świdrował mnie oczyma, czułam, że się rumienię,
ale wnet odzyskałam spokój: choćby wiedział wszystko,
cóż w tym dla mnie hańbiącego?
— Nie spodziewałem się nigdy — zaczął znowu —
żeby pani była tak przykładną siostrą miłosierdzia.
Z tonu sądzić nie mogłam, czy mówi ironicznie lub
serio.
— Panie Adamie — rzekłam — nie wiem, w jaki
sposób stałeś się właścicielem pewnych tajemnic —
proszę, nie wspominaj dni, które przeszły!
— Czy w dniach dzisiejszej niedoli wspomnienie
ich tak jest przykre?
Spostrzegłam, ze próbuje badać. Jakim prawem?
— Panie — rzekłam zimno — są wspomnienia,
których dotykać pozwalamy tylko bliskim!...
Odprowadził mnie do domu więcej jeszcze
milczący.
Przykro mi, jeśli go uraziłam — jutro to powetuję...
(Tegoż dnia).

Czytałam przez kilka godzin. Za chwilę położę się spać.
Doznaję dziwnego wrażenia jak wtedy, gdy przed
zmęczonymi oczyma skacze bezustannie czarny
punkcik. O czymkolwiek zaczynam myśleć, staje mi
przed oczyma blada twarz Staszeckiego i świdrujące
oczy. Czyżbym się lękała jego podejrzeń? Śmieszne to,
a jednak...
Podejrzenie, jak przylepiona do ciała smoła, nie
sprawia właściwego bólu, ale męczy, denerwuje tak, że
nareszcie chwytamy paznokciami skórę i zdzieramy do
krwi...
***
Stefka wychodzi za mąż! Powiedziała mi to w
tajemnicy, ale jednocześnie pani Courbet, tamta pod
sekretem którejś znów i w jednej chwili cała pensja
dowiedziała się o tym znamiennym wypadku.
Stefkę otaczają, winszują — pół żartem, pół serio.
Jeden Staszecki nie ukrywa ironii. Stał się tak drwiący i
żółciowy, że niepodobna trzech słów z nim zamienić.
Stefce gorąco winszował, bo małżeństwo jest
doskonałym środkiem na wytępienie inteligencji:
amputuje głowę, a przedstawia bocianie gniazdo.
Na to Stefka:
— Mówi przez pana zazdrość — biedny pan! Nie
mieć żadnego kochającego serca!
— Zlituj się pani i nie lituj się nade mną! —
odrzekł z nagłym wybuchem niecierpliwości i wyszedł
z pokoju.

Rzeczywiście Stefka wygląda, jakby dla nas
wszystkich miała wielkie politowanie, taka jest rzewna,
cicha, w spojrzeniu słodka.
Nigdy bym nie przypuściła, aby ów jakobin
zdecydował się na tak ryzykowny krok.
A jednak — najformalniej, w białych rękawiczkach
oświadczył się Stefce.
Za miesiąc skończy uniwersytet, za pół roku się
pobiorą i zaraz wyjadą na prowincję, gdzie młody
doktor ma już obiecaną posadę.
Stefka roi czarowne widoki na przyszłość: domek
winem obsadzony, ogródek, w którym będzie sadzić
malwy, bratki...
— Kapustę, pietruszkę — dodałam.
— Naturalnie! Utrzymanie porządku w pokojach, w
kuchni, wszystko to zapełni dzień, wieczorem zaś
głośne czytania...
— A dzieci? — spytałam.
— Nie dokuczaj mi! — prosiła — a wreszcie mów,
powtarzaj, ja sama ci powiem, że chcę mieć dzieci, chcę
mieć rodzinę, ty i Mania macie inne usposobienia:
zimne, abstrakcyjne!
— A Sakia-Muni? Czy nie wytoczy procesu dawnej
prozelitce?
— Odeślę go do ciebie, powetuje sobie stratę
stokroć — odrzekła nadąsana. (Już nawet dąsać się
nauczyła, z czym jej bardzo do twarzy). Ale rozjaśniła
się zaraz i znów zaczęła opowiadać o małym dworku z
winem (albo z clematisem — lepiej z winem!), o

Stachu, którego będzie surowo trzymać, choć i bez tego
będzie on porządnym mężem i dzielnym doktorem...
Jakie to sielankowe, nieprawdaż? Nawet bardzo
żartować nie można z takich prostych, szczerych i
dobrych uczuć!
***
Było dziś nowe zajście na pensji.
Inspektor znalazł u jakiejś przychodniej egzemplarz
historii polskiej (cenzuralny), zwymyślał całą klasę,
nauczycielkę, potem wpadł do gabinetu przełożonej i
przysięgał na honor, że zamknie pensję.
Przełożona natychmiast pojechała do kuratora i
wytłumaczyła mu, że nie może być odpowiedzialną,
jeśli która z uczennic przyniesie ze sobą książkę,
nienależącą do przepisanych podręczników, notabene
cenzuralną.
Kurator wysłuchał sprawy bardzo grzecznie, ale
powiedział na odchodnym:
— Jak dotąd świetnie udaje się pani bronić swego
patriotycznego posterunku. Ale co będzie dalej?
Tak, co będzie dalej?
Są u nas ludzie nieuleczalni, ślepi, którzy sądzą, że
lojalność i zachowywanie wszelkich przepisów
prawnych uwolni od niebezpieczeństwa utraty urzędu
lub możności prywatnego zarobkowania, od
wywiezienia drogą administracyjną lub zamknięcia w
cytadeli. Ci ludzie nie rozumieją tego, niesłychanie
prostego objawu w dziedzinie niższych instynktów:

„Chcę ciebie zjeść nie dlatego, żeś przede mną zawinił,
ale że czuję apetyt”.
Wobec tego staje się zrozumiałam, dlaczego
stanowisko i zajęcie polskiego stróża, polskiego
kancelisty, polskiego nauczyciela jest uważane za
„posterunek polityczny”, który należy znieść w imię
instynktu.
Przełożona, mimo groźby zawartej w delikatnych
słowach kuratora, nie traci spokoju; powiedziała do
mnie:
— Będziemy pracować, póki nam pensji nie
zamkną.
— A wtedy? — spytałam.
— Zajmiemy inny posterunek i będziemy pracować
dalej, póki nas nie zgniotą zupełnie.
Czułam się porwaną tymi słowami, a jednocześnie
upokorzoną: „będziemy pracować”, a ja z tych
szeregów występuję... Cóż robić? Jest coś silniejszego
nad obowiązek, honor, miłość idei narodowej, a tym
fetyszem wszechwładnym są zmęczone nerwy.
Inspektor dziś (znów!) przyszedł bardzo
ugrzeczniony, użalił się nad przełożoną, że ma tyle
pracy i kłopotów — a potem odwiedził drugą klasę;
kazał zmówić modlitwy, zadeklamować z uczuciem i
zrozumieniem Boże Caria chrani, nareszcie zapytał
którejś:
— Kto to jest Rosjanin?
Gdy uczennica, drżąc z przerażenia, żeby nie
powiedzieć czegoś niestosownego, milczała —
inspektor nalegał:

— No, powiedz, powiedz, gołubuszka, kto to jest
Rosjanin?
— Człowiek — odrzekła niepewnym głosem
delikwentka.
— Wot głupost! Ale dla ciebie, dla was, kim jest
Rosjanin?
A gdy znów milczała ze spuszczonymi oczyma:
— Brat — rzekł łagodnie — brat, wasz brat!
Nieszczęście chciało (bo u nas nieszczęściem jest
wszelki wyraz żywszych ludzkich uczuć), że jedna z
uczennic wzruszyła na to braterstwo ramionami.
Inspektor –„brat” stał się nagle zielony,
przyskoczył do biednej dziewczynki, pienił się ze
złości, tupał nogami i kazał jej postawić dwójkę z
rocznego sprawowania. Działo się to w mojej
obecności, w mojej klasie!
Gdyby nie obawa narażenia pensji na zamknięcie,
kazałabym temu panu wyjść za drzwi.
Ale musiałam milczeć i zaciskać zęby.
A teraz płaczę i ból mną targa niezmierny...
Jeruzalem! Jeruzalem! Biedna ziemio ty!
Gdy twej męce nie poświęcę każdej mojej łzy,
Jeśli ciebie nie ogarnę mym synowskim żalem,
To mnie przeklnij i zapomnij, matko Jeruzalem!
***

O przyszłości mojej zadecydowali malcy.
Odbywałam dziś zwykłe, sobotnie czytanie,
którego słuchają jednocześnie trzy niższe oddziały:
miało być ostatnie w tym roku. Wybrałam wzruszającą
opowieść Amicisa o chłopcu, który potajemnie
dopomagał ojcu w przepisywaniu, przesiadywał nieraz
całymi nocami, co naturalnie odbijało się niekorzystnie
na jego zdrowiu i postępach w nauce; ojciec zaczął być
dla niego surowym, karcił ustawicznie za lenistwo, aż
pewnego razu zastał syna, który z czerwonymi od
zmęczenia oczyma, blady siedział nad plikiem papierów
i pisał.
Dziewczynki słuchały z niezmiernym
zaciekawieniem, większość łzy miała w oczach. — Gdy
skończyłam, wywiązała się dyskusja o cichym
bohaterstwie.
Trudno uwierzyć, ile gorących uczuć, ile skłonności
do poświęcenia żywią te małe dziesięcio- lub
dwunastoletnie kobietki! Z jakim entuzjazmem mówią o
czynach bohaterstwa, które znały ze słyszenia lub
naocznie!
Posypały się opowiadania: jedna widziała pastuszka
na wsi, który cały swój obiad oddał żebrakowi; druga
(poetka, jak ją nazywają towarzyszki) opowiedziała
przerywanym od wzruszenia głosem historię starego
tragarza na stacji kolejowej, który ciężką pracą
utrzymywał troje wnucząt. Raz dźwigał jakiś wielki
ciężar, potknął się i upadł. Ciężar przygniótł mu piersi i
połamał żebra. A on, umierając, rozpaczał tylko nad
tym, że jego wnuczęta zginą z głodu!

Wtem jedna się odezwała:
— Zosia to też bohaterka!
— Dlaczego? — spytałam zdziwiona.
— Ach, co te małe plotą — przerwała moja
nieodstępna trzecioklasistka, oblewając się cała pąsem.
— Niech pani jej nie wierzy — odezwała się
rezolutna Mikulska — Zosia od pół roku pomaga w
lekcjach wstępniaczkom; ma trzy uczennice i to jej
zajmuje co dzień godzinę rekreacyjną.
— Dlaczego ukrywałaś się z tym przede mną,
Zosiu? — spytałam.
Milczała, potem rzekła:
— Bo w tym nie ma żadnej zasługi, to sprawiało
też mi przyjemność!
Trzy małe dziewczynki powstały i serdecznie ją
uścisnęły. Były to niegdyś bardzo słabe uczennice,
obecnie mają zapewnioną promocję. Po skończonej
godzinie cały tłum dziewczątek otoczył mnie i z
wesołymi okrzykami wolał:
— Do widzenia! Na rok przyszły znów będziemy z
paniusią czytywały takie śliczne rzeczy.
— Czy nie wiecie — odezwała się smutno Zosia —
że pani od nas odjeżdża na zawsze?
— Na zawsze? Odjeżdża? — zdziwiły się
towarzyszki i zachmurzyły, gotowe do łez.
— Dlaczego pani nas opuszcza? Dlaczego?
Nie wiedziałam, co odpowiedzieć. A tymczasem
cały ten wieniec dziecinnych postaci o twarzyczkach
anielskich wpatrywał się we mnie z wyrzutem i
niekłamanym żalem.

— Pani jest chora! — rzekła Zosia.
— Chora? — zaczynały się dziwić i przerażać
maleństwa. — Chora? A myśmy o tym nic nie
wiedziały! To pewno z naszego powodu! My już
będziemy dobrze się sprawować, tylko niech paniusia
zostanie, moja złota! — prosiły.
— A będziecie mnie kochały tak samo jak teraz? —
spytałam, ocierając ukradkiem łzy.
— O tak! My tylko mamy nasze tak kochamy jak
paniusię.
— A więc zostanę, moje dziewczątka! Mnie też
byłoby żal was opuszczać.
Kilkanaście ramionek objęło mnie, kilkanaście ust
poczułam jednocześnie na twarzy i rękach, a Zosia,
która stała na uboczu, rozpłakała się i wybiegła.
Potem, mówiąc mi dobranoc, szepnęła:
— Paniusiu, ja też będę nauczycielką, dobrze?...
Moje wy dzieci kochane! Wy moje — naprawdę
moje!
Zostanę, naturalnie, że zostanę. Tylko i wy
zostańcie nadal tak dobrymi. Niech pierwszy bal i piąta
klasa nie zrobią z was ptaszków, muskających swe
piórka!
Ale żeby to nie nastąpiło, trzeba nad wami czuwać.
Więc będę!
***
Staszecki, gdy mnie dziś spotkał, pogładził swą
piękną brodę i z boleśnie ironiczną miną rzekł:

— Pozwoli pani przynajmniej się opłakiwać, gdy
nasze miasteczko zostanie przez nią osierocone?
— Skąd pan wie, że dłużej nie będę na pensji?
— Ulicznicy już o tym piosenki wyśpiewują!
— Że też panu wszystko zawsze wyśpiewać
muszą...
— To los tych, którzy mają uszy. Dla mnie
wystarcza być obserwatorem. Jest pani wesoła i
spokojna, zatem można oczekiwać jednej z owych
miłych kobiecych niespodzianek, po których porządne
masculinum błogosławi króla Niebios, że go nie
stworzył: „ani kamieniem, ani rośliną, ani zwierzęciem,
ani niewiastą”.
— Rzeczywiście, jesteśmy zaledwie trochę mniej
zmienne niż mężczyźni.
— W skutku tego?
— Pańskie wiadomości uliczne oraz obserwacje
warte są tyle, co jego błogosławieństwa.
— Jak to, więc pani pensji...
— Nie opuszczam, oto wszystko.
Staszecki zrobił ruch nagły, jakby mnie chciał
uściskać. Aż się zaśmiałam w duszy. Poszłam do
przełożonej. Patrzyła zamyślona w okno, nie słysząc
drzwi otwieranych. Spostrzegłszy mnie, powstała i
rzekła:
— Cóż, pani Amelio! Za tydzień wyjedziesz od nas
na zawsze... Przyjmij ten drobiazg na pamiątkę
wspólnej pracy — i podała mi w złoto oprawną
miniaturę Klementyny Hoffmanowej.
— Chciałam panią prosić o wielką łaskę...

— Może chcesz wyjechać wcześniej? Jesteś
zmęczona... Dobrze, my cię zastąpimy, moje dziecko...
Coś mnie w gardle ścisnęło.
— Ależ przeciwnie, chciałam prosić, byś mi pani
pozwoliła zostać dłużej na pensji!
Patrzyła na mnie długo, wreszcie rzekła:
— Rozważ, czy nie będzie to nad twoje siły?
— O, nie sądź pani z mego poprzedniego stanu
duszy! Gdy trochę odpocznę na wakacjach, dowiodę,
jak jestem silna i wytrzymała.
Uścisnęłyśmy się serdecznie, łza jej spadła na moją
twarz.
— Da Bóg — rzekła — że będziemy się bronić
jeszcze długo!
***
Kafarska dowiedziała się, że zostaję i załamała
nade mną ręce.
— Nieszczęsna! Zrujnujesz zdrowie, będziesz
wyglądała jak cień! Nam zostaw tę niewdzięczną pracę!
My tylko znieść ją potrafimy — deklamowała
melodramatycznie.
— A jakiegoż eliksiru zdrowia używa pani?
— Odpowiadasz impertynencją na rady, płynące z
serca. Więc zostań, zostań! Zaznawaj tutejszych
rozkoszy, ale przekonasz się, że nie jest tu tak
przyjemnie jak w hotelu...
Za nami stała przełożona. Kafarska, gdy ją
spostrzegła, urwała i zaczerwieniła się.

Chciałam wyjść, bo łzy mnie dusiły. Przełożona
zatrzymała:
— Panno Amelio, czy nie byłabyś łaskawa objąć od
przyszłego roku zajęć administracyjnych zamiast lekcji
popołudniowych?
— Nie wiem, czy podołam — odrzekłam.
— Dałaś tego dostateczne dowody. Wzbudzasz
szacunek w każdej uczciwej, znającej cię osobie. Czy
nie tak, proszę pani? — zwróciła się do Kafarskiej.
— Ależ tak, tak! Panna Amelia taka młoda, a
cieszy się ogólnym powodzeniem.
Była to złośliwość, na którą i teraz odpowiedziałam
milczeniem.
„Idź swoją drogą i pozwól mówić ludziom”.
Dziś był popis. Wypadł świetnie. Zosia dostała list
pochwalny. Przysłany z okręgu naukowego dostojnik
wyraził podziw, że uczennice robią tak wielkie postępy.
Wszyscy w brylantowych humorach.
Po skończonej uroczystości zostałam wezwana do
salonu.
Staszecki wyświeżony, z różami na piersiach,
podskoczył do mnie i uścisnął rękę.
— Racz pani przyjąć te kwiatki — rzekł, podając
wspaniały bukiet storczyków.
— Ależ panie... — zaczęłam.
— Czy ma pani już miejsce na wakacje? —
przerwał szybko.
— Dotąd nie.
— A więc może pani przyjmie o pół mili od
Nałęczowa, do jednej dziewczynki; kwota stu rubli.

Ludzie zacni, znam ich doskonale, dom przyjemny,
odpocznie pani świetnie...
— Dziękuję panu.
— Jak to! Nie chcesz pani przyjąć? Dlaczego?
Proszę samej oznaczyć warunki!
— Przecież jeśli panu dziękuję, to znaczy, że
gotowam przyjąć i być wdzięczną za jego pomoc. A
pan, co z sobą robi przez lato?
— Co do mnie, proszę pani, doktorzy ostatnią
nerwową kurację każą odbyć...
— Może w Nałęczowie?
— Zgadła pani. — Zrobiłam poważną minę. —
Tylko niech pani nie sądzi, że to jaki fortel uknuty!
— Obawiam się, że nie będę mogła miejsca tego
przyjąć.
— Ponieważ? — wycedził powoli.
— Ponieważ nie chcę rozstać się z Zosią. Chyba, że
ci państwo dadzą mi połowę oznaczonej sumy, a w
zamian pozwolą, bym ją wzięła z sobą.
— Cóż to — zaperzył się — moich krewnych
uważasz pani za spekulantów? Będą szczęśliwi, gdy dla
swej córki zdobędą towarzyszkę.
— A więc wszystko w porządku, jutro mogę
wyruszyć.
— Tylko — zaczął się uśmiechać złośliwie — tam
nie ma rzek romantycznych! — Niestety, gdyby nawet
były, pedantyzm pewnych nauczycieli przerobiłby je na
trotuary. Pedanci dowiodą pani...

— Że umieją ofiarować piękne bukiety i kochać
swój naród... Za pierwsze ich się lubi, za drugie...
szanuje.
Podaliśmy sobie ręce, serdecznie, po przyjacielsku.
***
W sierpniu.
Z dziwnym uczuciem przejrzałam te kartki.
Nieświadomie złożyłam w nich kawałek swej duszy.
Tylko kawałek i to byłej. Obecnie jestem już inna:
doświadczeńsza, a więcej młoda; silniejsza, a mniej
złożona. Wiele z tego, co dawniej tylko odczuwałam,
dziś rozumiem. Życie! Ty jesteś jak otchłań morza, w
którą im głębiej zstępujemy, tym prościej przedstawiają
nam się twory i zjawiska życiowe, a jednocześnie tym
większą czujemy nad sobą potęgę bezmiaru...
Trudno mi pisać: rechotanie żab z dalekich dolatuje
stawów i wśród ciszy nocnej wydaje się przygrywką do
snu. Ale gdy skupiam wszystkie wrażenia: tych gwiazd,
miliardami rozsypanych po niebie, w wiecznym biegu
spełniających wyznaczoną drogę; i tych drzew, głęboko
zadumanych; i tych chat wieśniaczych, gdzie śpią
zmęczone ludzkie mrówki — słyszę drugą, wielką
przygrywkę — do życia...
***

Staszecki od tygodnia przebywa na wsi, jutro
odjeżdża.
Przed wieczorem, jak zazwyczaj, wyszliśmy na
przechadzkę, tym razem daleką, bo aż na wiejski
cmentarzyk.
Naturalnym biegiem myśli rozmowa przeszła do
tematu istnienia pozagrobowego. Staszecki, posiadający
rozległą wiedzą przyrodniczą i matematyczną, mówił
niezwykle zajmująco o granicach poznania ludzkiego, o
względności naszej wiedzy i o tym a priori, które tkwi
w ujmowaniu wrażeń i tworzeniu pojęć ogólnych.
„Ewolucja ducha na ziemskim globie prowadzi z
konieczności umysł nasz poza szranki doświadczenia i
tam każe przypuszczać dalszy ciąg tej ewolucji.
Hipoteza ta da się uzasadnić z równym
prawdopodobieństwem jak ewolucja w świecie
organicznym, jak teoria Kanta i Laplace’a...”.
Na uboczu od cmentarza spostrzegliśmy karetę.
Zdziwiło to nas, bo cmentarza tego nikt prawie nie
odwiedza, jako z dawna opuszczonego. Wahaliśmy się,
czy wejść, nie chcąc zakłócać modlącym skupienia, ale
Zosia i jej towarzyszka patrzyły tak błagalnie, że
Staszecki uchylił furtki. Cmentarz ten ma parę wieków
przeszłości. Pełno w nim zieleni, starych olbrzymich
klonów, jodeł, brzóz; pełno kwiatów i zapachu nigdy
niekoszonej trawy. Lubię go jak starą kronikę, jak
granitowego sfinksa o grzywie lwa, piersi kobiecej i
mądrych oczach. Próżno staraliśmy się dostrzec
kogokolwiek.

Nagle w cieniu czterech cyprysów, owitych
bluszczem, ujrzeliśmy postać kobiecą. Aksamitny
płaszcz walał się na piasku, a ona przylgnęła piersią do
białego marmurowego krzyża. Był to grób pułkownika z
roku 1863. Usłyszeliśmy nietłumione łkanie, a potem
przejmujący wykrzyk:
— Spotkamy się za grobem, prawda, mój ojcze, że
się spotkamy!
O siostro! Niechaj te słowa, płynące z głębi
kochającego, miłością mądrego serca, będą
jasnowidzeniem, które tobie ulży w boleści, a mnie da
moc do prowadzenia życia dalej...
Wyszliśmy niepostrzeżenie.
Słońce zaszło; purpurowe morze rozlało się na
horyzoncie; nieuchwytna smuga zielonkawego seledynu
dzieliła je i zarazem łączyła z ciemniejącym granatem
nieba.
Ogarnął mnie jakiś mistycyzm i zdało mi się, że ta
purpura w dole — to nasze życie, pełne walki; ta jasna,
eteryczna zieloność, to nadzieja przyszłości, a dalej ten
szafir, to już wieczność...
Z zamyślenia wyrwała nas rozmowa dziewczynek,
które zwierzały się wzajemnie ze swych projektów.
Helenka lubi gospodarstwo i marzy o tym, aby
matce dorównać i wyręczyć; Zosia pragnie zdobyć dużo
wiedzy, stać się cierpliwą i wytrwałą, aby uczyć dzieci.
— Oto nawet taki drobiazg — odezwał się
Staszecki — myśli o przyszłości, a my się o nią nie
troszczymy.

— Owszem — odrzekłam — wciąż jestem zajęta
myślą o niej.
— Czymże ją pani chce wypełnić?
— Rozrostem swych sił w walce.
— A gdy nastąpi znużenie?
— O, to daleko jeszcze, dopiero się odnalazłam,
dopiero jestem sobą, dopiero zaczynam żyć. Czas
odpoczynku przyjdzie później, gdy spełnię swoje
zadanie i wychowam zastępczynię: Zosię.
— A wtedy zgodzisz się zostać moją żoną?
— Dobrze.
Wziął moją rękę i przycisnął do ust.
Zbliżaliśmy się do domu.
Przez dąbrowę szła gromada włościan, pobrzękując
kosami; jedna z dziewcząt, niosących sierpy, silnym,
czystym głosem nuciła, aż się echo rozlegało po
zagajach.
Nagle Staszecki przystanął:
— Niech się pani przysłucha słowom tej piosenki:
Wysoko, daleko
Listek na jaworze,
Kto się w kim zakocha
Dopomóż mu, Boże!
— Biorę to za dobrą wróżbę — rzekł radośnie.
— W takim razie ja za drugą, bo pierwszą już
miałam tam na cmentarzu: „spotkamy się za grobem”.
— Ale i w życiu — zastrzegł.
— I w życiu — potwierdziłam.

Tadeusz Miciński
Nauczycielka
Redakcja: Anna Ołdak, Hanna Milewska
Projekt okładki:
STUDIO OŻYWIANIA KSIĄŻKI KARTALIA
Copyright © for the e-book edition
by FUNDACJA FESTINA LENTE 2013
Warszawa 2013
ISBN 978-83-7904-285-2
Fundacja Festina Lente
ul. Nowoursynowska 160B/7
02-776 Warszawa

www.festina-lente.org.pl

www.chmuraczytania.pl

www.eLib.pl

